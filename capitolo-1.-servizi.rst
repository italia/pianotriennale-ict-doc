**CAPITOLO 1. Servizi**
=======================

Il miglioramento della qualità dei servizi pubblici digitali costituisce
la premessa indispensabile per l’incremento del loro utilizzo da parte
degli utenti, siano questi cittadini, imprese o altre amministrazioni
pubbliche.

In questo processo di trasformazione digitale è essenziale che i servizi
abbiano un chiaro valore per l’utente; questo obiettivo richiede un
approccio multidisciplinare nell'adozione di metodologie e tecniche
interoperabili per la progettazione di un servizio. La qualità finale,
così come il costo complessivo del servizio, non può infatti prescindere
da un’attenta analisi dei molteplici *layer,* tecnologici e
organizzativi interni, che strutturano l’intero processo della
prestazione erogata, celandone la complessità sottostante. Ciò implica
anche un’adeguata semplificazione dei processi interni alle PA,
coordinata dal Responsabile per la transizione al digitale, con il
necessario supporto di efficienti procedure digitali.

A tale scopo il Regolamento Europeo UE 2018/1724 (*Single Digital
Gateway*), in aggiunta al CAD e al presente Piano pongono l’accento
sulla necessità di mettere a fattor comune le soluzioni applicative
adottate dalle diverse amministrazioni al fine di ridurre la
frammentazione che ritarda la maturità dei servizi, secondo il principio
*once only*.

Si richiama quindi l’importanza di fornire servizi completamente
digitali, progettati sulla base delle semplificazioni di processo
abilitate dalle piattaforme di cui al Capitolo 3, del principio *cloud
first*, sia in termini tecnologici (architetture a microservizi ecc.),
sia in termini di acquisizione dei servizi di erogazione in forma *SaaS*
ove possibile, da preferirsi alla conduzione diretta degli applicativi.
È cruciale il rispetto degli obblighi del CAD in materia di *open
source* al fine di massimizzare il riuso del *software* sviluppato per
conto della PA, riducendo i casi di sviluppo di applicativi utilizzati
esclusivamente da una singola PA. 

Occorre quindi agire su più livelli e migliorare la capacità delle
Pubbliche Amministrazioni di generare ed erogare servizi di qualità
attraverso:

-  un utilizzo più consistente di soluzioni *Software as a Service* già
   esistenti;

-  il riuso e la condivisione di software e competenze tra le diverse
   amministrazioni;

-  l'adozione di modelli e strumenti validati e a disposizione di tutti;

-  il costante monitoraggio da parte delle PA dei propri servizi
   *online*; 

-  l'incremento del livello di accessibilità dei servizi erogati tramite
   siti web e app *mobile.*

Gli strumenti per la condivisione di conoscenza e di soluzioni a
disposizione delle amministrazioni sono:

-  le linee guida emanate ai sensi dell’art. 71 del CAD (v. paragrafo
   “Contesto normativo e strategico”);

-  `Designers Italia <https://designers.italia.it/>`__;

-  `Developers Italia <https://developers.italia.it/>`__;

-  `Forum Italia <https://forum.italia.it/>`__.

Per incoraggiare tutti gli utenti a privilegiare il canale *online*
rispetto a quello esclusivamente fisico, rimane necessaria una decisa
accelerazione nella semplificazione dell'esperienza d’uso complessiva e
un miglioramento dell'inclusività dei servizi, in modo che si adattino
ai dispositivi degli utenti, senza alcuna competenza pregressa da parte
dei cittadini, nel pieno rispetto delle norme riguardanti
l’accessibilità e il Regolamento generale sulla protezione dei dati.

Per il monitoraggio dei propri servizi, le PA possono utilizzare `Web
Analytics Italia <https://webanalytics.italia.it/>`__, una piattaforma
nazionale *open source* che offre rilevazioni statistiche su indicatori
utili al miglioramento continuo dell’esperienza utente.

Anche il quadro normativo nazionale ed europeo pone importanti obiettivi
finalizzati a incrementare la centralità dell’utente, l'integrazione dei
principali servizi europei e la loro reperibilità. Ad esempio il già
citato Regolamento Europeo EU 2018/1724 sul *Single Digital Gateway*
intende costruire uno sportello unico digitale a livello europeo che
consenta a cittadini e imprese di esercitare più facilmente i propri
diritti e fare impresa all’interno dell’Unione europea. 

Per semplificare e agevolare l'utilizzo del servizio è necessario
favorire l’applicazione del principio *once only*, richiedendo agli
utenti i soli dati non conosciuti dalla Pubblica Amministrazione e, per
questi, assicurandone la validità ed efficacia probatoria nei modi
previsti dalla norma, anche attraverso scambi di dati nei modi previsti
dal Modello di Interoperabilità per la PA indicato nel capitolo 5.

Nel caso il servizio richieda un accesso da parte del cittadino è
necessario che sia consentito attraverso un sistema di autenticazione
previsto dal CAD, assicurando l‘accesso tramite l’identità digitale
SPID/eIDAS. Allo stesso modo, se è richiesto un pagamento, tale servizio
dovrà essere reso disponibile anche attraverso il sistema di pagamento
pagoPA. Da questo punto di vista è da considerare quanto specificato per
le Piattaforme già messe a disposizione a livello nazionale per la
gestione dei servizi di base (autenticazione, pagamenti, notifiche) nel
Capitolo 3 – Piattaforme; l'adozione di queste ultime non solo rende
rapida l'implementazione dei servizi necessari, ma accelera il processo
di standardizzazione nella PA.

.. toctree::
  :maxdepth: 3
  :caption: Indice dei contenuti

  capitolo-1.-servizi/contesto-normativo-e-strategico.rst
  capitolo-1.-servizi/obiettivi-e-risultati-attesi.rst
  capitolo-1.-servizi/cosa-devono-fare-agid-dipartimento-per-la-trasformazione-digitale-e-consip.rst
  capitolo-1.-servizi/cosa-devono-fare-le-pa.rst
