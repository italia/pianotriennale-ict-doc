Modelli e strumenti per l’innovazione
=====================================

In linea con la Legge di stabilità 2016, il presente Piano Triennale definisce
un percorso di accompagnamento per la riduzione della spesa per la gestione
corrente del settore informatico. D’altro canto, la legge prevede anche che le
amministrazioni possano utilizzare prioritariamente i risparmi così generati per
investimenti in materia di innovazione tecnologica. La presente sezione è
dedicata alle amministrazioni che stanno affrontando progettualità innovative.
Comunemente, per innovazione si intende l’implementazione di un prodotto (bene o
servizio), processo o metodo organizzativo nuovo o migliorato.

Il presente contesto, invece, è focalizzato sui progetti di innovazione delle
amministrazioni pubbliche, ovvero le situazioni in cui, in modo più o meno
consapevole, il committente pubblico:

- circoscrive l’esigenza concreta e si concentra sulla specificazione
  dell’esigenza che vuole affrontare;

- è alla ricerca di soluzioni nuove o comunque diverse rispetto a quelle
  consolidate, lascia spazio alla proposizione di soluzioni innovative;

- coinvolge in modo ampio e aperto il mercato. Il mondo esterno è, anche
  sfruttando l’internet globale, molto più ampio di quello interno al
  committente e quindi in grado di esprimere soluzioni più efficaci, anche
  divergenti rispetto a soluzioni preesistenti.

Con ciò il committente si contrappone all’approccio conservativo, che appalto
dopo appalto, si limita solo a portare marginali miglioramenti in termini di
efficienza. Il committente stimola e sfrutta la diffusione dei modelli
organizzativi dell’*open innovation*, sempre più frequentemente adottati nel
mondo privato (*Business to business*).

Alla luce di tali brevi premesse, il capitolo è strutturato in due sezioni:

- la prima illustra alcuni strumenti finalizzati all’acquisizione di soluzioni
  innovative, con particolare attenzione agli “appalti d’innovazione”
  disciplinati dalla Direttiva Appalti 2014 e dal nuovo Codice dei contratti;

- la seconda illustra un nuovo modello di *smart community*, denominato *Smart
  Landscape*, in coerenza con le indicazioni sulle *Smart City* del documento
  `“Strategia per la crescita digitale 2014 - 2020”
  <https://www.agid.gov.it/sites/default/files/repository_files/documentazione/strategia_crescita_digitale_ver_def_21062016.pdf>`__.

La piattaforma per il *procurement* dell’innovazione
----------------------------------------------------

Scenario
~~~~~~~~

Con la Comunicazione `COM(2010) 546
<http://eur-lex.europa.eu/LexUriServ/LexUriServ.do?uri=COM:2010:0546:FIN:it:PDF>`__,
“Iniziativa faro Europa 2020”, la Commissione Europea ha posto le basi della
“Unione dell’innovazione”, una delle sette iniziative Faro nella strategia
Europa 2020 e che va ad integrare, tra l’altro, l’Agenda digitale europea.

Con la Direttiva Appalti 2014, la Commissione Europea raccomanda esplicitamente
alle amministrazioni di “utilizzare gli appalti pubblici nel miglior modo
possibile per stimolare l’innovazione”, svolgendo così, attraverso l’acquisto di
prodotti, lavori e servizi innovativi un “ruolo fondamentale per migliorare
l’efficienza e la qualità dei servizi pubblici e nello stesso tempo per
affrontare le principali sfide a valenza sociale”. Le recenti `COM(2017) 572
<http://eur-lex.europa.eu/legal-content/IT/TXT/PDF/?uri=CELEX:52017DC0572&from=EN>`__
“Appalti pubblici efficaci in Europa e per l’Europa” e la *Notice* 3051(2018)
“*Guidance on Innovation procurement*” focalizzano l’attenzione sull’attuazione
pratica e intelligente delle nuove norme per gli appalti di innovazione,
fornendo suggerimenti operativi agli Stati membri e alle amministrazioni.

L’Italia negli ultimi anni ha seguito con particolare attenzione gli indirizzi
comunitari, in alcuni casi con un approccio proattivo, ed è uno dei Paesi più
attivi nel settore del *procurement* di innovazione e precommerciale. Le norme
attuative, connesse al D.L. 5/2012 come modificato dal D.Lgs. 179/2016,
richiamano esplicitamente gli appalti precommerciali (PCP) da realizzarsi
secondo un approccio “*demand driven*”.

La stessa Legge di Stabilità 2016 evidenzia la necessità di individuare
soluzioni, beni e servizi che promettono innovazioni rilevanti e con benefici
anche nel lungo periodo (*procurement* strategico).

Il nostro Paese ha programmato specifiche risorse finanziarie per l’attuazione
dei progetti di innovazione:

- in parte esse deriveranno dall’applicazione completa della già citata
  Finanziaria 2016;

- nella programmazione 2014-20 (POR e PON) è presente una significativa
  disponibilità di risorse finanziarie che sono esplicitamente dedicate o
  possono essere applicate a progetti di innovazione.

Le amministrazioni pubbliche sono quindi chiamate ad attuare progetti ad elevato
contenuto di innovazione, volti non soltanto alla razionalizzazione dei costi di
gestione e allo sviluppo dei servizi in un’ottica di modernizzazione degli
stessi, ma anche al rafforzamento di un processo di trasformazione dei servizi
pubblici offerti a cittadini e imprese che stimoli la domanda pubblica, accresca
la competitività dei territori e punti al miglioramento qualitativo delle
prestazioni fornite dal mercato.

Nel 2016-17 il MIUR e AGID hanno avviato un `Programma di appalti precommerciali
<https://www.agid.gov.it/it/agenzia/programmi-nazionali/gare-pcp-nazionali>`__;
ciò sulla base delle rispettive funzioni di supporto e promozione previste dal
D.L. 179/2012. Nel corso del 2017 hanno formalmente manifestato interesse ad uno
o più bandi precommerciali del programma oltre 1.000 operatori, tra cui più di
250 grandi aziende, 450 piccole e medie imprese, 200 tra università, istituti e
dipartimenti universitari, enti pubblici di ricerca, oltre 100 tra onlus e
associazioni di categorie di utenti e consumatori. I risultati del Programma
stanno confermando che sussistono in concreto le condizioni per costituire una
filiera istituzionale che utilizzi gli appalti pubblici non solo ai fini del
risparmio, ma anche per attuare una visione strategica di stimolo alla ricerca e
all’innovazione in un mercato competitivo sulla qualità e non solo sul prezzo.

Lo scenario descritto fa da cornice ad una nuova azione, già avviata, volta a
fornire alle amministrazioni una Piattaforma per il *procurement* di innovazione
per favorire l’emersione dei fabbisogni di innovazione e il dispiegamento
progettuale attraverso un attivo dialogo tra amministrazione e mercato.

La Piattaforma per il *procurement* di innovazione sarà costituita da:

- un modello di collaborazione che coinvolga in modo sistematico i soggetti
  istituzionali che operano in sinergia per sostenere le amministrazioni che
  vogliono innovare. Tale modello di collaborazione istituzionale è definito
  dalle disposizioni del già citato D.L. 179/2012. In esso sono individuate le
  amministrazioni coinvolte (MIUR, MISE, Agenzia per la Coesione Territoriale,
  le Regioni, oltre all’Agenzia per l’Italia Digitale) che, nel loro complesso,
  formano il nucleo di un sistema istituzionale in grado di indirizzare gli
  obiettivi strategici, coordinare l’utilizzo delle risorse finanziarie ed
  attuare progetti strategici di innovazione della Pubblica Amministrazione. La
  costruzione di questo sistema istituzionale è stata avviata: nel primo
  semestre del 2018 sono stati perfezionati accordi che coinvolgono la
  Conferenza delle Regioni e Province autonome, l’Agenzia per l’Italia Digitale,
  l’Agenzia per la Coesione Territoriale, la Regione Campania e Soresa spa, la
  Fondazione Ugo Bordoni. Il quadro di accordi istituzionali sarà completato nel
  corso del 2019;

- una famiglia di servizi digitali dedicati ad amministrazioni e operatori
  economici, che supporti l’utilizzo degli appalti pubblici di innovazione per
  stimolare la modernizzazione dell’amministrazione da un lato e l’innovazione
  dell’offerta dall’altro. Nel secondo semestre 2018 è stata avviata la
  realizzazione della piattaforma tecnologica *web based*. La Piattaforma vuole
  essere un punto di riferimento per le amministrazioni innovatrici, gli
  *stakeholder* istituzionali e gli operatori di mercato.

Anche attraverso il lancio e la gestione della piattaforma per il *procurement*
dell’innovazione AGID intende essere “*serving agency*” e promotore di azioni di
“*innovation procurement broker*” nei confronti del sistema pubblico,
supportando le amministrazioni e i funzionari pubblici che, nella
implementazione del presente Piano Triennale, intraprendono progetti e acquisti
di innovazione. A tale scopo, la Piattaforma andrà gradualmente in esercizio,
per essere completata nel 2019.

Obiettivi
~~~~~~~~~

- Favorire l’emersione, la qualificazione e l’eventuale aggregazione dei
  fabbisogni di innovazione delle amministrazioni italiane, sistematizzandone
  così la rappresentazione nell’ambito del presente Piano Triennale e favorendo
  l’anticipata partecipazione del mercato in una logica di “*Early Statement
  Public Demand*”;

- contribuire alla diffusione della conoscenza, da parte delle amministrazioni,
  delle modalità e degli strumenti per realizzare progetti e appalti di
  innovazione;

- coinvolgere nella maniera più ampia possibile il mercato, convogliandolo verso
  la conoscenza della domanda pubblica innovativa e stimolando la proposizione
  delle migliori soluzioni possibili in una logica di *open innovation*,
  puntando anche a mitigare particolari asimmetrie informative insite
  nell’assunzione del rischio di favorire lo sviluppo di opzioni tecnologiche
  innovative;

- promuovere l’attuazione di appalti di innovazione e precommerciali per lo
  sviluppo di soluzioni prototipali e innovative.

Si confermano le raccomandazioni già presenti nel Piano Triennale 2017-19,
destinate alla realizzazione, sin da ora, di appalti ad elevato grado di
innovazione:

- valutare l’opportunità di definire l’oggetto dell’appalto privilegiando la
  specificazione della domanda (cioè del “problema” che si intende affrontare)
  rispetto alla specificazione dell’offerta (approccio *demand pull*). Ciò allo
  scopo di dare adeguato spazio alla proposizione di offerte innovative;

- valutare l’opportunità di svolgere consultazioni di mercato preliminarmente
  all’avvio della procedura di appalto;

- valutare l’applicabilità di procedure di appalto specifiche per oggetti di
  innovazione, quali il dialogo competitivo, il partenariato per l’innovazione,
  gli appalti precommerciali, nonché i concorsi di progettazione e di idee, i
  contratti di concessione e i contratti di partenariato pubblico privato;

- verificare la possibilità di suddividere gli appalti in lotti, al fine di
  favorire l’accesso alle microimprese, piccole e medie imprese;

- verificare l’adattabilità del criterio del costo del ciclo di vita, quale
  criterio di valutazione delle offerte.

Linee di azione
~~~~~~~~~~~~~~~


.. _la75:

LA75 - Attivazione e sperimentazione della Piattaforma per gli appalti di innovazione
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

**Tempi**
  In corso

**Attori**
  AGID, altri *stakeholder* coinvolti

**Descrizione**
  Quest’azione mira a rilasciare:

  - la piattaforma di accordi istituzionali comprendente, tra le altre, le
    amministrazioni individuate nell’articolo 19 del D.L. 179/2012;

  - la vetrina delle *best practice* degli appalti di innovazione, quale
    strumento di condivisione della conoscenza delle esperienze migliori;

  - lo strumento per l’emersione e la sistematizzazione dei fabbisogni di
    innovazione;

  - il forum come strumento di *open innovation*, per favorire l’aggregazione
    della domanda pubblica e la partecipazione del mercato.

**Risultati**
  AGID mette a disposizione la Piattaforma e sperimentazione dell’*innovation
  procurement broker* (giugno 2019).

**Area di intervento**
  Nel breve periodo impatto sulle PA, nel medio periodo impatto sulle imprese.


.. _la76:

LA76 - Promozione e monitoraggio degli appalti di innovazione
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

**Tempi**
  In corso

**Attori**
  AGID, amministrazioni centrali e locali

**Descrizione**
  Sollecitare le amministrazioni all’utilizzo delle pratiche per appalti di
  innovazione: consultazioni di mercato, procedure negoziate, dialogo
  competitivo, partenariato per l’innovazione a condividere le informazioni
  chiave, così da favorire:

  - la collaborazione tra PA innovative;

  - l’identificazione e la condivisione delle migliori pratiche;

  - il coinvolgimento di un mercato sempre più ampio ed eterogeneo.

**Risultati**
  Attivazione di uno strumento di monitoraggio della spesa in appalti
  precommerciali e di innovazione, con aspettativa di incremento annuo del 10%
  della spesa complessiva in materia di acquisti d’innovazione nel triennio
  2019/2021 (dicembre 2021, con report di misurazione ogni sei mesi).

**Aree di intervento**
  Nel breve periodo, impatto sulle PA (continuo nel triennio).

.. admonition:: Focus. L’appalto precommerciale

   Nelle situazioni in cui le pubbliche amministrazioni abbiano esigenze non
   adeguatamente soddisfacibili ricorrendo a soluzioni già presenti sul mercato,
   esse possono ricorrere ad appalti di tipo precommerciale (noti anche come
   PCP, *precommercial procurement*). Gli appalti di tipo precommerciale sono
   caratterizzati come segue:

   - hanno ad oggetto prevalente servizi di ricerca e sviluppo tecnologico;
     prevedono la condivisione dei rischi e dei benefici alle condizioni di
     mercato tra acquirente pubblico e soggetti aggiudicatari per lo sviluppo di
     soluzioni innovative, non già presenti sul mercato, a partire
     dall’ideazione fino allo sviluppo iniziale di quantità limitate di prodotti
     o servizi sperimentali idonee a risolvere un problema irrisolto e
     tecnologicamente complesso, posto dall’acquirente pubblico;

   - prevedono la clausola di non esclusiva, in funzione della quale la stazione
     appaltante non riserva al suo uso esclusivo i risultati derivanti dalle
     attività di ricerca e sviluppo; prevedono il cofinanziamento da parte degli
     operatori economici aggiudicatari. Al ricorrere delle condizioni sopra
     elencate, l’appalto non ricade nell’ambito oggettivo di applicazione del
     Codice degli appalti, fermi restando, ovviamente, i principi fondamentali
     di cui all’articolo 4 del Codice stesso.

   L’Agenzia per l’Italia Digitale (riferimento D.L. 179/2012 articolo 19) offre
   supporto alle amministrazioni pubbliche che stanno programmando o intendono
   realizzare appalti precommerciali. AGID, previo accordo con le
   amministrazioni, può aggiudicare i singoli appalti quale centrale di
   committenza della Regione o della diversa amministrazione pubblica competente
   alla relativa gestione.

   L’attuazione degli appalti precommerciali è finanziata, tra l’altro,
   nell’ambito delle azioni Azione 1.3.1 «Rafforzamento e qualificazione della
   domanda di innovazione della PA attraverso il sostegno ad azioni di
   *Pre-commercial Public Procurement* e di *Procurement* dell’innovazione» e
   11.3.4 «Azioni di rafforzamento e qualificazione della domanda di innovazione
   della PA, attraverso lo sviluppo di competenze mirate all’impiego del
   “*Pre-commercial public procurement*”» definite dall’Accordo di Partenariato
   2014 - 2020.

*Smart Landscape*: verso un nuovo modello di *smart community*
--------------------------------------------------------------

Scenario
~~~~~~~~

Scenario europeo e nazionale
^^^^^^^^^^^^^^^^^^^^^^^^^^^^

Nello scenario europeo il tema delle comunità intelligenti è di grande attualità
per le prospettive di evoluzione e di sviluppo economico che garantisce. Sono in
corso numerose iniziative tra cui si distingue l’`EIP-SCC
<https://eu-smartcities.eu/>`__ (*European Partnership on Smart City and
Communities)*, lanciata a luglio 2012, con l’obiettivo di creare *cluster* di
città europee, aziende e rappresentanti della società civile per avviare una
significativa trasformazione digitale, realizzando soluzioni sostenibili per
l’ambiente, la società e la salute. A fine 2017, l’EIP-SCC ha visto più di 370
progetti (3.000 partner da più di 30 paesi) nei settori dell’energia, dell’ICT e
della mobilità.

Dieci città europee (Copenaghen, Amsterdam, Vienna, Barcellona, Parigi,
Stoccolma, Londra, Amburgo, Berlino, Helsinki) si stanno impegnando maggiormente
nella trasformazione *smart*, utilizzando ingenti risorse. Tali città - fra le
quali nessuna italiana - sono state classificate partendo dall’analisi dei
successi ottenuti in base a 28 indicatori che spaziano tra la mobilità
sostenibile, la *green economy*, la qualità della vita, la *governance*,
l’ambiente e il costruito [1]_.

.. [1] Smart City Index, 2017.

L’attenzione riservata al tema dalla Commissione europea è confermata dalla
messa a disposizione di fondi per progetti di ricerca e sviluppo e fondi
strutturali. Con il `Programma Quadro di Ricerca e Innovazione Horizon 2020
<https://ec.europa.eu/programmes/horizon2020/sites/horizon2020/files/H2020_IT_KI0213413ITN.pdf>`__
sono stati messi a disposizione 80 miliardi di € per il periodo 2014 - 2020,
destinando per il 2016 - 2017, per l’ambito *Smart and Sustainable Cities*, un
budget di oltre 230 milioni di €.

A livello nazionale i fondi strutturali sono stati utilizzati principalmente
dando corso ai Programmi Operativi Nazionali 2014 - 2020 “Città Metropolitane”
ed“Infrastrutture e Reti”, in cui sono inquadrati progetti di diverso respiro
che scaturiscono da differenti esigenze di sviluppo territoriale.

Allo stato attuale, in ambito *smart city* molti progetti realizzati utilizzano
l’*Internet of Things* (IoT) come paradigma alla base di nuovi processi e
servizi, tra i quali: gestione della mobilità, trasporto pubblico e gestione
raccolta rifiuti; *Smart building, Smart Metering & Smart Grid*; monitoraggio
ambientale e territoriale; sicurezza, inclusione sociale e servizi turistici.

Le iniziative finora condotte sul tema, in particolare da alcune città
metropolitane, per quanto apprezzabili, sono però accumunate da un approccio
limitato al contesto urbano di riferimento e quasi tutte prendono in maggior
considerazione gli aspetti correlati al “cittadino” tralasciando quelli che
hanno un forte impatto sulle imprese, quali, ad esempio, il **movimento delle
merci** e le opportunità derivanti dalle integrazioni con altri sottosistemi
(*Port Communities, Cargo communities, nodi logistici territoriali, imprese di
distribuzione...*).

Un naturale impatto della rivoluzione digitale riguarda, infatti, proprio la
profonda trasformazione del mondo della logistica e dei trasporti. La logistica
rappresenta un settore strategico per l’economia nazionale da considerare
strumento di politica industriale, per valorizzare le eccellenze del sistema
produttivo e per promuovere lo sviluppo del trasporto ecosostenibile e la tutela
dell’ambiente.

La declinazione del paradigma “Internet of Things” applicato alle merci implica
l’integrazione dei servizi resi da differenti attori pubblici/privati che si può
ottenere grazie ad una completa digitalizzazione della catena logistica.

Soluzioni intelligenti, “*smart*”, basate sull’utilizzo di corridoi e nodi
logistici interconnessi, consentono di dominare la complessità in questo settore
- legata anche al carattere multimodale del trasporto e alla pluralità di attori
coinvolti – e di recuperare notevoli spazi di efficienza, ottimizzando i tempi
ed i costi di spostamento delle merci, garantendo *safety e security*.

L’attenzione va quindi rivolta ad un sistema ampio e complesso, che comprende
anche una pluralità di “nodi logistici “(porti, aeroporti, retroporti,
interporti, piattaforme logistiche territoriali, centri e aziende di
distribuzione …) e dai collegamenti intermodali tra essi, necessari a rendere
funzionale l’ambito logistico nel complesso, da tutti i nodi logistici e dalle
città, perseguendo, attraverso un approccio sinergico, coordinato e integrato,
un’ottica di ottimizzazione degli investimenti e di efficienza e lo sviluppo di
sinergie di sistema, attuando una “logistica sostenibile” (sostenibilità
economica, ambientale, sociale).

Il commercio globale impone ai “nodi logistici” di innovarsi con velocità sempre
accelerata, la sfida è mettere in campo soluzioni e sistemi adatti alle esigenze
dei diversi soggetti che intervengono lungo tutta la catena logistica.

L’Italia, ricca di porti, molti di ridotte dimensioni, molti dei quali storici e
all’interno di aeree urbane, richiede, a differenza di altri Paesi europei una
interazione ancora più “Smart” tra città e porto. Conoscendo in anticipo il
momento previsto di arrivo della nave carica di prodotti tracciati, è per
esempio possibile programmare con largo anticipo il trasbordo delle merci senza
rottura di stock ed evitando formazione di code e inutili attese, con indubbi
vantaggi per i costi e per l’ambiente. I mezzi di trasporto possono essere
programmati in modo da non causare attese o intasare le aree portuali o quelle
della città, integrando anche le informazioni sulle condizioni del traffico e
sulla pianificazione di percorsi alternativi.

I programmi nazionali attivati e in via di attivazione dovrebbero essere quindi
sinergicamente inquadrati in un’ottica più ampia per rendere interoperabili le
soluzioni verticali sviluppate al fine di pervenire ad una gestione intelligente
e sicura della mobilità, delle persone e delle merci, favorendo lo sviluppo di
servizi basati sulle esigenze dei cittadini e delle imprese.

Da “Smart community” a “Smart Landscape”
^^^^^^^^^^^^^^^^^^^^^^^^^^^^^^^^^^^^^^^^

L’articolo 20 del `D.L. 179/2012
<www.normattiva.it/uri-res/N2Ls?urn:nir:stato:decreto.legge:2012-10-18;179!vig=>`__
(“Comunità intelligenti”) attribuisce all’Agenzia per l’Italia digitale compiti
di indirizzo e operativi quali:“*definire strategie e obiettivi, coordinare il
processo di attuazione, predisporre gli strumenti tecnologici ed economici per
il progresso delle comunità intelligenti*”. In particolare, AGID oltre a
predisporre il Piano nazionale delle comunità intelligenti e a monitorarne
l’attuazione, è tenuta ad“*emanare le linee guida recanti definizione di
standard tecnici, compresa la determinazione delle ontologie dei servizi e dei
dati delle comunità intelligenti, e procedurali nonché di strumenti finanziari
innovativi per lo sviluppo delle comunità intelligenti; istituire e gestire la
Piattaforma nazionale delle comunità intelligenti*”.

In relazione ai compiti assegnati dalla norma citata, AGID ha avviato una serie
di attività tenendo conto delle evoluzioni dello scenario europeo e nazionale.

Si stanno definendo le qualità correlate alle varie accezioni di “comunità
intelligente “. Ad esempio, alla nozione di *Smart City* non corrisponde ancora
una definizione tecnico/giuridica né un’univoca individuazione territoriale cui
applicare il modello. Istat, a questo proposito, introduce il concetto di
*Functional Urban Area* (FUA) per superare i limiti degli ordinari confini
amministrativi. Inoltre nell’accezione corrente *Smart City* indica un insieme
di azioni indirizzate sulla struttura urbana, ognuna delle quali pone l’accento
su una particolare caratteristica del sistema (ad esempio sensoristica per
l’illuminazione, per il controllo dell’inquinamento, per il controllo della
mobilità, per il controllo ambientale; disponibilità di servizi al cittadino
come la ricerca di parcheggi o l’integrazione dei *device* per la sicurezza
urbana, ecc.). È evidente che le aree urbane così come i “nodi logistici”
risultino “sistemi complessi dinamici non lineari”[2]_ e che un intervento su
uno qualsiasi dei sottosistemi (ad es. illuminazione pubblica, gestione del
ciclo dei rifiuti, automazione dell’ingresso/uscita delle merci nei “nodi
logistici”, ecc.) impatti in ingresso su altri sottosistemi, per cui il
propagarsi di un’azione determina risultati finali non direttamente
quantificabili in termini di beneficio globale.

.. [2] Un “sistema complesso” è un insieme di componenti o sottosistemi
   interagenti tra loro e con l’ambiente esterno; tali sottosistemi strettamente
   legati danno vita ad un’unica struttura di dimensione più grande. Con il
   termine“non lineare” si indica in questa sede, che le uscite complessive del
   sistema non sono proporzionali agli ingressi. l’aggettivo “dinamico”
   significa che il sistema cambia nel tempo partendo dall’ultimo stato
   raggiunto.

Bisogna inoltre considerare, anche in relazione alla possibile *smartness* dei
“nodi logistici” ulteriori fattori: introduzione massiccia dell’acquisizione di
beni o di servizi attraverso le diverse forme di *e-commerce* o di distribuzione
online e le applicazioni di *Industry 4.0*.

Sulla base di queste considerazioni è più appropriato utilizzare – in luogo di
“comunità intelligenti” – il termine “*Smart Landscape*” per evidenziare le
caratteristiche di contenitore rispetto a domini più specializzati. Difatti
un’area urbana, così come un “nodo logistico”, forniscono servizi a cittadini e
imprese appartenenti a più ecosistemi digitali (sanità, finanze, sviluppo e
sostenibilità, beni culturali e turismo, ecc.).

Ai fini di una *governance* efficace di uno *Smart Landscape* è necessario
disporre di un **modello predittivo (Smart Landscape Engine - SLE).** in grado
di produrre scenari *what-if* al variare delle azioni in ingresso al sistema di
supporto alle decisioni. Tale modello predittivo – da sviluppare in
collaborazione con Università, Centri di Ricerca e Industria oltre che con le
Pubbliche Amministrazioni - costituirà un nuovo strumento a disposizione delle
imprese e delle PA. Questo sistema sarà personalizzato per ogni area di
interesse, attraverso specifiche variabili di contesto.

Dal punto di vista operativo AGID ha già avviato lo sviluppo di una Piattaforma
generale utile a tutte le aree “*smartizzabili*” denominata *Smart Landscape
Platform* (SLaP).

Ogni Amministrazione che avvia un percorso di *smartness* per la propria area di
competenza potrà o erogare in proprio i servizi ed esporre le relative API, o
utilizzare quelli già disponibili nella piattaforma SLaP.

In definitiva, attraverso SLaP e SLE si predispongono le condizioni per
coordinare efficacemente l’attuazione e lo sviluppo delle varie iniziative
nazionali, evitando duplicazioni/sovrapposizioni e favorendo il riuso e
integrando soluzioni innovative già in sperimentazione operativa (ad esempio,
*Fast Corridor*).

Obiettivi
~~~~~~~~~

- Condividere il concetto di *Smart Landscape*;

- condividere il modello proposto *Smart Landscape Engine* (SLE);

- implementare la piattaforma (*Smart Landscape Platform*, SLaP) di cui all’art.
  20, comma 1 lettera d) del D.L. 179/2012.


Linee di azione
~~~~~~~~~~~~~~~


.. _la77:

LA77 - Definizione e implementazione del modello Smart Landscape
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

**Tempi**
  In corso

**Attori**
  AGID, Gruppo pilota di Enti Locali, PA Centrali, Responsabili della
  transizione al digitale e *stakeholder*

**Descrizione**
  La definizione di un modello di *Smart Landscape* *Engine* vedrà in prima
  battuta il coinvolgimento delle Amministrazioni e dei loro Responsabili della
  Transizione al Digitale, oltre che degli altri *stakeholder* citati
  precedentemente, al fine di effettuare un *assessment* dei progetti in atto e
  di ottenere contributi e dati territoriali in modo proattivo. Con la stipula
  di accordi di collaborazione si addiverrà ad una prima implementazione del
  modello attraverso la sperimentazione di innovazioni tecnologiche in contesti
  controllati che riproducano le dinamiche e le interazioni dell’ambiente urbano
  e non, anche attraverso attività di studio e di ricerca.

**Risultati**
  Primo modello di riferimento (da dicembre 2019).

**Aree di intervento**
  Nel breve periodo, impatto sulle PA.


.. _la78:

LA78 - Progettazione e realizzazione del primo prototipo del motore predittivo a supporto della governance della Smart Landscape
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

**Tempi**
  Gennaio 2020

**Attori**
  AGID, Responsabili della transizione al digitale, Università e centri di
  ricerca

**Descrizione**
  Attraverso la definizione della strategia di *procurement* si definirà un
  percorso di ricerca e sviluppo della soluzione innovativa basata su tecniche
  di Intelligenza artificiale. Il motore predittivo implementato verrà reso
  fruibile su una Piattaforma (*Smart Landscape Platform* - SLaP), in fase di
  progettazione, che faciliterà l’attuazione del modello proposto e
  l’integrazione di servizi tra PA e operatori economici, grazie all’interazione
  con il cittadino.

**Risultati**
  Prima validazione del prototipo scalabile su ulteriori aree di intervento
  (dicembre 2021).

**Aree di intervento**
  Nel breve periodo, impatto sulle PA.

.. admonition:: Focus. Le principali iniziative internazionali di *Smart
   communities* e *Smart City*

   Nel seguito sono sintetizzati alcuni elementi chiave su quanto si sta
   realizzando in Cina, India, Australia, Africa, Singapore e Dubai. Tali aree
   sono state selezionate perché hanno investito significative risorse in
   materia e rappresentano modi diversi di approcciare la tematica delle *smart
   communities*.

   In **Cina** gli obiettivi pianificati sono la semplificazione della vita dei
   cittadini mediante una nuova idea e una nuova modalità di promozione della
   città intelligente con l’ausilio delle nuove tecnologie: un aspetto rilevante
   è la decisione di operare in un mercato più equilibrato, nel quale le
   decisioni governative non influiscano in modo significativo sulle scelte
   strategiche delle aziende private. L’orientamento generale per le *Smart
   City* è quello di creare un ambiente digitale che integri gli aspetti
   economici, di mercato, e il benessere complessivo dei cittadini.

   In **India** gli obiettivi sono lo sviluppo di città in grado di fornire le
   infrastrutture di base e una conseguente maggiore qualità della vita ai
   propri cittadini attraverso ad es. un ambiente pulito e sostenibile e una più
   diffusa applicazione di soluzioni intelligenti basate sulle ICT. L’obiettivo
   centrale è la sostenibilità ambientale e la qualità della vita.

   In **Australia**, il piano *Smart Cities* definisce la visione del governo
   australiano per le città metropolitane e regionali; l’implementazione sta
   avvenendo attraverso specifici accordi con particolare attenzione alla
   crescita economica, alla creazione di posti di lavoro e agli esiti
   ambientali. È da sottolineare la volontà del governo federale di istituire
   gruppi di riferimento *Smart City* per ogni area metropolitana o regionale al
   fine di allineare la pianificazione, gli investimenti e la *governance*
   necessari per accelerare la crescita e la creazione di posti di lavoro,
   stimolare il rinnovamento urbano e guidare le riforme economiche. Tali gruppi
   hanno particolari assonanze con i Responsabili della transizione al digitale
   (si veda :doc:`cap. 11 <11_governare-la-trasformazione-digitale>`) previsti
   in Italia.

   In **Africa** gli obiettivi sono l’utilizzo delle soluzioni tecnologiche per
   migliorare l’efficienza delle città, come già avvenuto in Ruanda, sviluppando
   le ICT come il wi-fi nelle aree pubbliche, compresi i mezzi di trasporto,
   nonché sistemi di pagamento senza contanti. Gli obiettivi generali, in questo
   caso, utilizzano le tecnologie innovative come driver per un miglioramento
   del tessuto socio-economico.

   A **Singapore** gli obiettivi previsti sono il miglioramento degli standard
   di vita e di lavoro dei cittadini. L’approccio è focalizzato sulla
   popolazione attraverso un impegno delle parti interessate - cioè dei suoi
   cittadini, delle imprese e delle agenzie governative - coinvolte in tutte le
   fasi dello sviluppo intelligente della città. Nel 2015, il governo ha
   annunciato la *Smart Nation Initiative* che prevede che Singapore diventi la
   prima nazione intelligente al mondo entro il 2025.

   A **Dubai** il mandato della Commissione creata appositamente dal Governo per
   il progetto *Smart Cities*, non è stato limitato agli aspetti di
   *eGovernment* ma anche allo sviluppo di un’efficace infrastruttura normativa
   in grado di rendere gli open data prontamente disponibili a tutti i soggetti
   interessati. A livello organizzativo, le nuove leggi stabiliscono un *Cross
   Government Mandate*, chiamato *Smart Dubai Office*, che ha l’obiettivo di
   promuovere progetti e iniziative collaborative miste pubblico-privato. È
   molto interessante in questo scenario la creazione di un PMO nazionale a
   supporto di tutti i progetti *smart*.
