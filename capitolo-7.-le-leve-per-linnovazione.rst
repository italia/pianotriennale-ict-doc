**CAPITOLO 7. Le leve per l’innovazione**
=========================================

In coerenza e continuità con quanto proposto nelle edizioni precedenti
e, a completamento di quanto già definito per le componenti tecnologiche
approfondite nei capitoli precedenti (capitoli da 1 a 6), il presente
capitolo rappresenta un aggiornamento e *focus* sulle leve per
l’innovazione, che accompagnano il processo di trasformazione digitale
delle PA centrali e locali, migliorando l’efficacia dell’attuazione dei
diversi interventi ICT.

Tutti i processi dell’innovazione, sono pervasi dal tema delle
competenze digitali come acceleratore delle loro fasi, nonché comune
denominatore per un approccio consapevole e qualificato al fine di un
consolidamento del processo di cambiamento guidato dalle moderne
tecnologie.

Le competenze digitali esercitano un ruolo fondamentale e rappresentano
un fattore abilitante, anche in relazione alla efficacia delle altre
leve e strumenti proposti e, qui di seguito approfonditi. Di natura
trasversale, lo sviluppo di competenze digitali assunto come *asset*
strategico comprende tutto ciò che può essere identificato in termini di
bagaglio culturale e conoscenza diffusa per favorire l'innesto, efficace
e duraturo, dei processi di innovazione in atto.

**Le competenze digitali per la PA e per il Paese e l’inclusione
digitale**

Il *gap di* competenze digitali da colmare nella popolazione produce
effetti negativi sulla:

-  possibilità di esercitare i diritti di cittadinanza e la
   partecipazione consapevole al dialogo democratico;

-  capacità di rispondere alle richieste dal mondo del lavoro;

-  capacità del Paese di adeguarsi all’evoluzione dei nuovi mercati e
   delle nuove professioni, in gran parte correlate alle tecnologie
   emergenti.

In questo quadro la “Strategia nazionale per le competenze digitali”,
elaborata, come il relativo `Piano operativo pubblicato nel dicembre
2020 <https://repubblicadigitale.innovazione.gov.it/pubblicato-piano-operativo-strategia-nazionale-competenze-digitali/>`__,
nell’ambito dell’iniziativa strategica nazionale Repubblica Digitale, si
articola su quattro assi di intervento:

1. lo sviluppo delle competenze digitali necessarie all’interno del
   ciclo dell’istruzione e della formazione superiore, con il
   coordinamento di Ministero dell’Istruzione e Ministero
   dell’Università e Ricerca;

2. il potenziamento e lo sviluppo delle competenze digitali della forza
   lavoro, sia nel settore privato che nel settore pubblico, incluse le
   competenze per l’\ *e-leadership* con il coordinamento di Ministero
   dello Sviluppo Economico e del Dipartimento della Funzione Pubblica;

3. lo sviluppo di competenze specialistiche ICT per fronteggiare le
   sfide legate alle tecnologie emergenti e al possesso delle competenze
   chiave per i lavori del futuro con il coordinamento di Ministero
   dell’Università e Ricerca e Ministero dello Sviluppo Economico;

4. il potenziamento delle competenze digitali necessarie per esercitare
   i diritti di cittadinanza (inclusa la piena fruizione dei servizi
   online) e la partecipazione consapevole al dialogo democratico con il
   coordinamento del Ministro per l’Innovazione Tecnologica e la
   Transizione Digitale.

Nell’ambito specifico dei diritti e dei doveri di cittadinanza digitale,
per favorire la piena fruizione dei servizi pubblici digitali e
semplificare i rapporti tra cittadini, imprese e Pubblica
Amministrazione, è prevista la realizzazione di una guida di riepilogo
dei diritti di cittadinanza digitali previsti nel CAD.

Gli obiettivi del Piano, poi, potranno essere raggiunti solo attraverso
azioni di sensibilizzazione e di formazione che coinvolgano in primo
luogo i dipendenti della Pubblica Amministrazione. Ha già superato la
fase di sperimentazione ed è in fase avanzata di realizzazione il
progetto del Dipartimento della Funzione Pubblica “\ `Competenze
digitali per la PA <https://www.competenzedigitali.gov.it/>`__\ ” che
mette a disposizione una piattaforma e contenuti formativi rivolti ad
Amministrazioni differenziate per dimensioni e tipo di attività svolta
(ad es. Comuni, Enti Pubblici non economici, Regioni).

A questa attività si sono aggiunte iniziative “verticali”: la formazione
specifica sui temi della qualità dei dati, dell’accessibilità, della
*security awareness*, del governo e della gestione dei progetti ICT,
rivolta a tutti i dipendenti della PA; la formazione e l’aggiornamento
sui temi della trasformazione digitale e del governo dei processi di
innovazione per i Responsabili per la Transizione al digitale.

**Strumenti e modelli per l’innovazione**

La trasformazione digitale della Pubblica Amministrazione si basa
sull’innovazione dei suoi processi, finalizzati al miglioramento
dell’efficienza e della qualità dei servizi a partire dalle aree di
interesse pubblico ad alto impatto per il benessere dei cittadini come
la salute, la giustizia, la protezione dei consumatori, la mobilità, il
monitoraggio ambientale, l’istruzione e la cultura, con l’obiettivo di
stimolare la diffusione di modelli organizzativi di *open innovation*.

L’innovazione guidata dalla domanda pubblica passa attraverso tre fasi
di seguito sintetizzate.

**La generazione dell’innovazione**
-----------------------------------

Tra le leve di innovazione, già delineate nel Piano triennale 2020-2022,
si è assunta la consapevolezza che *l’innovation procurement* e
l’\ *open innovation* debbano essere utilizzati sinergicamente con il
duplice scopo di accelerare la trasformazione digitale
dell’amministrazione pubblica e creare nuovi mercati di innovazione.

In particolare, gli appalti di innovazione (*Innovation procurement*)
rappresentano uno strumento aperto di sfida e stimolo alla
partecipazione competitiva di un mercato allargato, che coinvolge le
grandi imprese, ma anche e soprattutto PMI, *start-up*, terzo settore,
università e centri di ricerca. L’approccio o\ *pen innovation* induce
un rilevante incremento della partecipazione all’appalto e, quindi, un
maggior grado di competizione. La disponibilità di un sistema nazionale
di *e-procurement* facilita la partecipazione degli operatori economici
agli appalti pubblici, abbatte la barriera delle frontiere politiche, i
costi che derivano dalle distanze e le difficoltà delle PMI e delle
*startup* che dispongono di una minore robustezza finanziaria.

**La sperimentazione e lo sviluppo dell’innovazione**
-----------------------------------------------------

In continuità con quanto descritto nella precedente edizione del Piano
sono state avviate collaborazioni con Enti e organismi aventi analoghe
conoscenze ed esperienze e già operanti in significative aree del Paese,
al fine di costituire Nodi Territoriali di Competenza (NTC), che
assumono la funzione di *hub* locale del CdCT (Centro di Competenza
Territoriale) stesso, ideati e realizzati partendo dalle esigenze di
progettualità espresse dai territori in ambito provinciale e
metropolitano.

Allo stesso tempo, le prospettive di evoluzione e di sviluppo economico
dei territori passeranno sempre più attraverso la creazione di *smart
community*, tema, questo, di grande attualità anche nel resto
dell’Europa, già delineato nella precedente edizione del Piano triennale
(*Smart cities* e Borghi del Futuro). Il ruolo che i Comuni e le città
possono svolgere per indirizzare l’innovazione è fondamentale per:

-  migliorare la qualità della vita dei cittadini;

-  innovare il contesto imprenditoriale del territorio nazionale;

-  generare un impatto rilevante sull’efficienza della Pubblica
   Amministrazione, secondo criteri generali di accessibilità,
   innovazione e scalabilità.

Un esempio concreto è rappresentato dal programma `Smarter
Italy <https://appaltinnovativi.gov.it/smarter-italy>`__, avviato dal
Ministero dello Sviluppo Economico, in collaborazione con AGID, MID e
MUR, che intende sperimentare nuove soluzioni tecnologiche, accanto a
meccanismi di *open innovation* e appalto innovativo *(Smart
procurement*) per i territori.

*Smarter Italy* opererà inizialmente su tre direttrici: la mobilità
intelligente (*Smart mobility*), il patrimonio culturale (*Cultural
heritage*) ed il benessere e la salute dei cittadini *(Wellbeing*), per
estendere progressivamente i processi di digitalizzazione all’ambiente,
alle infrastrutture e alla formazione.

**La diffusione dell’innovazione con le gare strategiche**
----------------------------------------------------------

Le gare strategiche ICT si pongono il duplice obiettivo di:

-  creare il “sistema operativo” del Paese, ovvero una serie di
   componenti fondamentali sui quali definire ed erogare servizi più
   semplici ed efficaci per i cittadini, le imprese e la stessa Pubblica
   Amministrazione;

-  incentivare l’utilizzo e supportare le amministrazioni nella
   definizione di contratti coerenti con gli obiettivi definiti dal
   Piano triennale.

In questo senso, AGID, Dipartimento per la Trasformazione Digitale e
Consip assicurano una *governance* unitaria *multistakeh older* e una
struttura organizzativa omogenea affinché gli obiettivi dei contratti
stipulati nell’ambito delle gare strategiche rispondano pienamente a
quanto indicato nel Piano.

Nell’ambito delle attività di *governance* sono stati definiti gli
“Indicatori generali di digitalizzazione”, per mappare i diversi
macro-obiettivi rispetto agli obiettivi del Piano triennale.

Per quanto riguarda la digitalizzazione delle procedure di appalto e la
messa a punto dell'infrastruttura digitale a supporto del Piano
strategico nazionale di trasformazione digitale degli acquisti pubblici
(*Public e-procurement*) coerente con gli obiettivi del Mercato Unico
Digitale, la piattaforma di *e-procurement* per gli appalti di
innovazione prevede la digitalizzazione “\ *end to end”* dell’intero
processo di acquisto pubblico al fine di assicurare l’interoperabilità e
l’interscambio dei dati e delle informazioni con le piattaforme di
*e*-*procurement* esistenti (nazionali ed europee), sulla base degli
*standard* di settore e di soluzioni tecniche emergenti.

.. toctree::
  :maxdepth: 3
  :caption: Indice dei contenuti

  capitolo-7.-le-leve-per-linnovazione/contesto-normativo-e-strategico-6.rst
  capitolo-7.-le-leve-per-linnovazione/obiettivi-e-risultati-attesi-6.rst
  capitolo-7.-le-leve-per-linnovazione/cosa-devono-fare-agid-dipartimento-per-la-trasformazione-digitale-e-altri-soggetti-istituzionali-1.rst
  capitolo-7.-le-leve-per-linnovazione/cosa-devono-fare-le-pa-6.rst
