4. Strumento 4 - Smart Area: servizi digitali territoriali avanzati
===================================================================

*Versione 1.0 del 21/12/2023*

-  Obiettivo

   Il documento fornisce alcuni principi generali alle amministrazioni
   pubbliche che intendono dotare il proprio territorio di una
   infrastruttura digitale avanzata definita "Smart Area" con l'obiettivo
   di erogare, a cittadini e imprese servizi digitali negli ambiti:
   trasporti, sicurezza, risparmio energetico ed in generale per il
   miglioramento della qualità della vita del territorio.

-  Destinatari

   Enti territoriali quali: comuni, province, città metropolitane e
   regioni, comunità montane, comunità isolane, unioni di comuni e consorzi
   fra enti territoriali.

-  Crediti

   Il documento è stato redatto in collaborazione con il Comune di Modena e
   l'Università di Modena e Reggio Emilia sulla base dell'esperienza
   maturata nell'ambito del `MASA - Modena Automotive Smart
   Area <https://www.automotivesmartarea.it/>`__.

4.1. Glossario
--------------

Smart Area
   Zona territoriale dotata di una infrastruttura digitale progettata per
   erogare servizi finalizzati a migliorare la mobilità, la sicurezza, il
   risparmio energetico, la qualità ambientale e, in generale, la qualità
   della vita dei cittadini.

ADAS (Advanced Driver Assistance Systems).
   I sistemi avanzati di assistenza alla guida sono dispositivi elettronici
   in grado di aumentare la sicurezza degli autoveicoli attraverso
   protezioni di tipo attivo. I sistemi di guida autonoma sono classificati
   su una scala da 0 a 5, dove 0 indica il controllo totale del veicolo da
   parte del guidatore e 5 rappresenta la guida completamente autonoma.

Edge computing
   Modello di elaborazione dei dati che sposta la potenza di calcolo e
   l'elaborazione delle informazioni il più vicino possibile alla fonte dei
   dati. L'*Edge computing*, invece di inviare i dati a un cloud remoto
   per l'elaborazione, esegue le operazioni direttamente "sul campo",
   vicino ai dispositivi o alle sorgenti di dati. Gli *edge nodes* sono i
   nodi di elaborazione periferici di una architettura di edge computing.

GPU (Graphics Processing Unit)
   Le Unità di Elaborazione Grafica sono processori progettati
   principalmente per gestire e accelerare le operazioni legate alla
   grafica, inclusi calcoli complessi necessari per la visualizzazione di
   immagini e video. Le GPU sono anche utilizzate come acceleratori
   computazionali in applicazioni di intelligenza artificiale e machine
   learning.

HPC (High-Performance Computing)
   Il Calcolo ad Alte Prestazioni consente di elaborare grandi quantità di
   dati e risolvere problemi computazionalmente intensivi in tempi
   relativamente brevi. I sistemi HPC sono utilizzati per applicazioni che
   richiedono una notevole potenza di calcolo.

RSU (Road Side Unit)
   Componente di un'infrastruttura intelligente. La RSU è un apparato
   installato lungo le strade che fornisce connettività e comunicazione tra
   i veicoli (V2V, *Vehicle-to-Vehicle*) e tra i veicoli e l'infrastruttura
   stradale (V2I, *Vehicle-to-Infrastructure*). Le RSU sono generalmente
   dotate di tecnologie di comunicazione wireless e possono essere
   integrate con sensori e dispositivi che supportano funzionalità per la
   gestione intelligente delle strade come il rilevamento del traffico o
   degli agenti inquinanti.

VRU (Vulnerable Road Users)
   Letteralmente: Utenti Vulnerabili della Strada. Questo termine si
   riferisce a persone che, a causa della loro presenza sulla strada e
   delle loro caratteristiche fisiche, sono particolarmente esposte al
   rischio di incidenti stradali. Gli utenti vulnerabili della strada
   includono: disabili, bambini, anziani, pedoni, ciclisti, motociclisti
   scooteristi, utilizzatori di veicoli leggeri.

V2X o V2I
   Comunicazione bidirezionale tra veicoli connessi ed elementi della città
   e della mobilità

4.2. Principi generali
----------------------

4.2.1. Infrastruttura
~~~~~~~~~~~~~~~~~~~~~

Una *Smart Area* è una zona urbana dotata di una avanzata infrastruttura
digitale progettata per erogare servizi a cittadini e imprese al fine di
migliorare e ottimizzare diversi aspetti della vita urbana. Le
componenti chiave di questa infrastruttura includono:

-  Connettività avanzata

   -  Connettività *Wired*: Utilizza fibre ottiche per garantire una
      connessione ad alta velocità e affidabile, facilitando la
      trasmissione rapida di dati.

   -  Connettività *Wireless*: sfrutta tecnologie come ad esempio 4G,
      5G, LoRa e 4G *Narrowband* per fornire reti wireless efficienti e
      accessibili, consentendo la connessione di dispositivi e servizi
      in modo rapido e flessibile.

-  Sensoristica avanzata

   -  Sensori in tempo reale (Smart Camera): integra telecamere
      intelligenti e dispositivi in grado di catturare e analizzare
      istantaneamente informazioni visive, migliorando la sorveglianza,
      la sicurezza e fornendo dati immediati su eventi o situazioni
      specifiche.

   -  Sensori non in tempo reale (sensori ambientali, contatori):
      include dispositivi di rilevamento ambientale e contatori che
      monitorano vari parametri nel corso del tempo. Questi sensori
      forniscono dati utili per analisi a lungo termine, consentendo la
      valutazione delle condizioni ambientali, dei flussi di persone o
      di altri parametri specifici.

-  Elaborazione avanzata

   -  Elaborazione ad alte prestazioni (HPC e GPU): sfrutta potenti
      sistemi di elaborazione per gestire complessi calcoli e analisi
      dati ad alta velocità, consentendo una risposta rapida e una
      gestione efficiente delle informazioni.

   -  *Nodi Edge e Data Center*: Implementa nodi di elaborazione
      distribuiti sul territorio (edge nodes) e centri di dati
      centralizzati per gestire la raccolta, l'elaborazione e lo
      stoccaggio dati. Questa architettura consente una distribuzione
      efficiente delle risorse di calcolo, riducendo la latenza e
      ottimizzando la gestione delle informazioni.

L'integrazione di queste tecnologie in una Smart Area contribuisce a
creare un ambiente urbano più sicuro e connesso, migliorando la qualità
della vita dei cittadini e consentendo l'innovazione nei servizi urbani.

Le tecnologie impiegate consentono anche la comunicazione bidirezionale
tra elementi della città e della mobilità, come pedoni e ciclisti, con
veicoli dotati di dispositivi ADAS di livello 3 e 4 (V2X).

Tra le possibili tecnologie impiegate nella Smart Area, si citano ad
esempio le telecamere intelligenti per il riconoscimento di ostacoli,
operanti con software di intelligenza artificiale, e sistemi di video
analisi per implementare soluzioni di "*Smart Parking*".

Le amministrazioni sono tenute a gestire le informazioni raccolte da una
infrastruttura di tipo Smart Area garantendone l'anonimato, nel rispetto
della normativa vigente, al fine di preservare la privacy dei cittadini.

4.3. Casi d'uso
---------------

Di seguito sono delineati alcuni casi d'uso realizzabili in una Smart
Area, sulla base dell'esperienza del MASA.

4.3.1. Parcheggio Intelligente (*smart parking*)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Un insieme di unità intelligenti ("*Road side unit*" RSU) distribuite
nella Smart Area è in grado di identificare in tempo reale gli spazi
liberi, distinguendo le aree adibite a spazio di sosta. Le informazioni
sulla disponibilità dei parcheggi sono istantaneamente comunicate agli
utenti attraverso un'app dedicata. Il sistema fornisce le informazioni
necessarie per il servizio di prenotazione dei parcheggi, e consente
l'ottimizzazione del flusso del traffico, semplificando la ricerca di
aree di sosta.

4.3.2. Parcheggio automatico (*valet parking*)
~~~~~~~~~~~~~~~~~~~~~~~~~~~~~~~~~~~~~~~~~~~~~~

Parcheggio automatico (*valet parking*). Le telecamere intelligenti
della Smart Area consentono di raccogliere metadati utili a potenziare
il sistema di percezione dei veicoli a guida autonoma consentendo
operazioni di parcheggio automatico.

4.3.3. Rilevamento ostacoli (*obstacle detection*)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sistema di unità intelligenti ("*road side unit*") è in grado di
individuare in tempo reale la presenza di ostacoli e soggetti
vulnerabili (VRU) presenti nell'area monitorata. Il sistema individua,
segue, classifica e geolocalizza con precisione i veicoli e pedoni,
comunicando in tempo reale tali informazioni a guidatori e mezzi dotati
di una app dedicata. Inoltre, tali informazioni migliorano i sistemi di
percezione dei veicoli dotati di ADAS. L'applicazione consente di
aumentare la sicurezza stradale e di ridurre il rischio di incidenti
legati alla presenza di ostacoli e pedoni in angoli ciechi del veicolo,
la presenza di pedoni che sopraggiungono dietro autobus e veicoli di
grandi dimensioni, incroci pericolosi a scarsa visibilità.

4.3.4. Strade verdi (*green routes*)
~~~~~~~~~~~~~~~~~~~~~~~~~~~~~~~~~~~~

I dati raccolti in tempo reale consentono di schedulare al meglio le
velocità dei veicoli al fine di ottimizzare traffico, consumo di
carburante, rischio. I suggerimenti di guida sono inoltrati
dall'infrastruttura ai veicoli e ai guidatori mediante una apposita app.
Le informazioni raccolte possono essere utilizzare nello scheduling
delle temporizzazioni semaforiche e la gestione attiva del traffico
attraverso "*smart semaphore*" controllabili dal sistema.
L'infrastruttura consente di introdurre veicoli a guida
autonoma/assistita come agenti per la regolazione del traffico.

4.3.5. Analisi dei flussi di traffico (*traffic flow analysis*)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

L'infrastruttura della Smart Area consente di registrare con elevata
frequenza (il MASE fino a 10 volte al secondo) la posizione di tutti i
veicoli e pedoni presenti nell'area monitorata alimentando un database a
granularità molto fine per l'analisi di traffico. Tali informazioni
dettagliate forniscono uno strumento fondamentale per la stesura dei
piani urbani di mobilità.

4.3.6. Analisi dell'inquinamento (*pollution analysis*)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

L'inserimento nelle "*road side unit*" di sensori per l'analisi
degli agenti inquinanti (PM2.5, PM10, T/H e VOC/NOx) consente di
correlare i dati di traffico con le emissioni inquinanti ed il loro
impatto a breve e lungo termine. Tali dati permettono di fornire ai
veicoli e ai conducenti informazioni per ottimizzare lo stile di guida
al fine di ridurre glia genti inquinanti. Inoltre, i dati raccolti
possono alimentare un sistema per la limitazione selettiva degli accessi
alle zone maggiormente sensibili in termini di traffico e di
inquinamento. La disponibilità di tali dati offre l'opportunità di
sviluppare applicazioni avanzate ed innovative. Nel contesto del MASA è
in fase di valutazione la creazione di un'applicazione che utilizza la
gamification per promuovere comportamenti virtuosi, ad esempio fornendo
accesso a Zone a Traffico Limitato (ZTL) e sconti sui parcheggi come
incentivi.

4.3.7. Guida connessa (*connected drive* V2V, V2X)
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Le "*road side unit*" possono integrare i sistemi di comunicazione
mobile attraverso soluzioni a basso costo che coprono l'eterogeneità dei
protocolli: C-V2X, DSRC, WiFi, 4/5G/LTE. Ciò consente di poter valutare
la migliore soluzione tecnologica per la comunicazione V2X in relazione
a facilità di installazione, costi, latenze, banda e programmabilità.

4.3.8. Guida autonoma (*autonomous driving*)
~~~~~~~~~~~~~~~~~~~~~~~~~~~~~~~~~~~~~~~~~~~~

L'infrastruttura Smart Area consente di sperimentare applicazioni
avanzate e innovative nell'ambito della guida autonoma. Un esempio sono
i sistemi di planning che regolano la velocità e la traiettoria del
veicolo dotato di ADAS in relazione alla confidenza di percezione
dell'ambiente circostante. Questi strumenti sono utili nei casi in cui
il veicolo non sia in grado di valutare cosa ci sia dietro ad un
ostacolo, un autobus, un incrocio. L'infrastruttura Smart Area può
fornire al sistema di guida autonoma informazioni utili a valutare il
rischio di una determinata manovra, la velocità opportuna e la distanza
di sicurezza da mantenere.

4.4. Strategie di implementazione per una Smart Area: linee guida generali
--------------------------------------------------------------------------

L'implementazione di una Smart Area da parte di una pubblica
amministrazione richiede una pianificazione integrata e l'attuazione di
diverse fasi. Di seguito sono fornite alcune linee guida generali:

-  Analisi delle esigenze e coinvolgimento degli stakeholder:

   -  Identificare le esigenze della comunità e delle aziende locali ed
      individuare i casi d'uso.

   -  Coinvolgere gli stakeholder chiave, tra cui cittadini, imprese,
      organizzazioni non profit e altri attori locali.

-  Pianificazione Strategica

   -  Stabilire obiettivi chiari e misurabili per il progetto.

   -  Sviluppare una visione a lungo termine per la Smart Area.

   -  Stabilire un budget iniziale accurato considerando i costi
      associati all'acquisizione e all'installazione di tecnologie,
      sviluppo software, manutenzione, formazione del personale.

   -  Esplorare opportunità di finanziamento attraverso finanziamenti
      nazionali e comunitari (`Funding for
      cities <https://commission.europa.eu/eu-regional-and-urban-development/topics/cities-and-urban-development/funding-cities_en>`__,
      `Smart Cities
      Marketplace <https://smart-cities-marketplace.ec.europa.eu/>`__),
      partnership pubblico-privato.

   -  Considerare le opportunità offerte dal programma di procurement
      innovativo `Smarter Italy <https://smarteritaly.agid.gov.it/>`__.

-  Infrastruttura tecnologica:

   -  Valutare e implementare l'infrastruttura tecnologica necessaria,
      inclusi sensori, reti di comunicazione, piattaforme software.

-  Connettività

   -  Assicurarsi di avere una connettività affidabile e veloce per
      supportare le tecnologie Smart Area.

-  Sicurezza dei dati:

   -  Garantire la sicurezza dei dati raccolti e implementare misure
      adeguate di protezione della privacy.

-  Applicazioni e servizi

   -  Sviluppare applicazioni che abbiano un impatto immediato sulla
      qualità della vita dei cittadini.

-  Collaborazione e standard:

   -  Collaborare con altre amministrazioni, aziende private e
      organizzazioni per favorire l'adozione di standard comuni.

-  Monitoraggio e valutazione:

   -  Implementare sistemi di monitoraggio e valutazione per misurare
      l'impatto del progetto e apportare eventuali miglioramenti.

-  Aggiornamenti continui

   -  Essere pronti ad aggiornare e migliorare costantemente il progetto
      in base all'evoluzione delle tecnologie e delle esigenze della
      comunità.

Queste linee guida possono variare a seconda delle specifiche esigenze e
delle caratteristiche dell'amministrazione e del territorio coinvolto,
ma forniscono una base per un approccio strategico all'implementazione.
