**CAPITOLO 3. Piattaforme**
===========================

Il Piano triennale per l’informatica nella Pubblica Amministrazione
2021-2023, coerentemente con quanto previsto dal Modello strategico di
riferimento precedentemente descritto, riprende il concetto di
piattaforme della Pubblica Amministrazione: piattaforme tecnologiche che
offrono funzionalità fondamentali, trasversali, abilitanti e riusabili
nella digitalizzazione dei processi e dei servizi della PA. 

Le Piattaforme attraverso i loro strumenti consentono di ridurre il
carico di lavoro delle pubbliche amministrazioni, sollevandole dalla
necessità di dover realizzare ex novo funzionalità, riducendo i tempi e
i costi di attuazione dei servizi, garantendo maggiore sicurezza
informatica ed alleggerendo la gestione dei servizi della Pubblica
Amministrazione; e che quindi in ultima analisi nascono per supportare
la razionalizzazione dei processi di *back-office* o di *front-end*
della PA e sono disegnate per interoperare in modo organico in un’ottica
di ecosistema.  

Le piattaforme favoriscono la realizzazione di processi distribuiti e la
standardizzazione dei flussi di dati tra amministrazioni, nonché la
creazione e la fruizione di servizi digitali più semplici e omogenei.

Il concetto di piattaforma cui fa riferimento il Piano triennale
comprende non solo piattaforme abilitanti a livello nazionale e di
aggregazione territoriale, ma anche piattaforme che possono essere utili
per più tipologie di amministrazioni o piattaforme che raccolgono e
riconciliano i servizi delle amministrazioni, sui diversi livelli di
competenza. È il caso, ad esempio, delle piattaforme di intermediazione
tecnologica sui pagamenti disponibili sui territori regionali che si
raccordano con la piattaforma nazionale pagoPA.

Nell’ultimo anno, le iniziative intraprese dai vari attori coinvolti
nell’ambito del Piano, hanno favorito una importante accelerazione nella
diffusione di alcune delle principali piattaforme abilitanti, in termini
di adozione da parte delle PA e di fruizione da parte degli utenti. Tra
queste la piattaforma dei pagamenti elettronici pagoPA, le piattaforme
di identità digitale SPID e CIE, nonché la Piattaforma IO che offre un
unico punto d’accesso, tramite un’applicazione mobile, ai servizi
pubblici locali e nazionali.

Il Piano, quindi, prosegue nel percorso di evoluzione e consolidamento
delle piattaforme esistenti (es. SPID, pagoPA, AppIO, ANPR, CIE, FSE,
NoiPA ecc.) e individua una serie di azioni volte a promuovere i
processi di adozione, ad aggiungere nuove funzionalità e ad adeguare
costantemente la tecnologia utilizzata e i livelli di sicurezza.

Il Piano promuove inoltre l’avvio di nuove piattaforme che consentono di
razionalizzare i servizi per le amministrazioni ed i cittadini, quali:

-  INAD che gestisce l’Indice nazionale dei domicili digitali delle
   persone fisiche e degli altri enti di diritto privato non tenuti
   all’iscrizione in albi professionali o nel Registro Imprese, che
   assicura l’attuazione della Linea guida sul domicilio digitale del
   cittadino.

-  Piattaforma Notifiche Digitali che permette la notificazione e la
   consultazione digitale degli atti a valore legale. In particolare, la
   piattaforma ha l’obiettivo, per gli enti, di centralizzare la
   notificazione verso il cittadino o le imprese utilizzando il
   domicilio digitale eletto e creando un cassetto delle notifiche
   sempre accessibile (via mobile e via web o altri punti di accesso)
   con un risparmio di tempo e costi e per cittadini, imprese e PA.

-  Piattaforma Digitale Nazionale Dati (PDND) che permette di aprire
   canali tra le PA e, così, farle dialogare, realizzando
   l’interoperabilità, attraverso l’esposizione di API. La Piattaforma
   concretizza il principio “\ *once-only*\ ” e in futuro, dovrà
   consentire anche l’analisi dei *big data* prodotti dalle
   amministrazioni, resi disponibili nel *data lake*, per l’elaborazione
   di politiche *data-driven*.

-  Piattaforma Gestione Deleghe (SDG) che consentirà ai cittadini di
   delegare altra persona fisica per agire presso le pubbliche
   amministrazioni attraverso una delega.       

Ognuna delle piattaforme di seguito indicate è caratterizzata dalla
presenza di uno o più *owner* a livello nazionale o regionale e di
diversi soggetti di riferimento che ne curano lo sviluppo, l’evoluzione
e la gestione.

.. toctree::
  :maxdepth: 3
  :caption: Indice dei contenuti

  capitolo-3.-piattaforme/contesto-normativo-e-strategico-2.rst
  capitolo-3.-piattaforme/obiettivi-e-risultati-attesi-2.rst
  capitolo-3.-piattaforme/cosa-devono-fare-agid-dipartimento-per-la-trasformazione-digitale-e-altri-soggetti-istituzionali.rst
  capitolo-3.-piattaforme/cosa-devono-fare-le-pa-2.rst
