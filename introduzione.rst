Introduzione
============

Il Piano Triennale per l'informatica nella Pubblica Amministrazione (di
seguito Piano triennale) è uno strumento fondamentale per promuovere la
trasformazione digitale del Paese attraverso quella della Pubblica
Amministrazione italiana.

In un contesto socioeconomico in continua evoluzione, l'informatica e le
nuove tecnologie emergenti rivestono oggi un ruolo fondamentale e
necessitano di un Piano e di una programmazione di ampio respiro in
ambito pubblico, che tenga conto delle molteplici variabili sul tema e
dei cambiamenti in atto.

L'evoluzione delle soluzioni tecnologiche rese disponibili e
l'adeguamento delle norme rivolte all'ambito della digitalizzazione,
nonché gli interventi finanziari europei e nazionali sul tema, stanno
accompagnando e rafforzando notevolmente la strada della trasformazione
digitale già in corso.

Fin dalla sua prima edizione (2017-2019) il Piano triennale ha
rappresentato il documento di supporto e di orientamento per le
pubbliche amministrazioni italiane nella pianificazione delle attività
sul percorso di innovazione tecnologica e nelle edizioni successive ha
costituito il riferimento per declinare le strategie che si sono
susseguite nel tracciato operativo composto da obiettivi e attività.

L'edizione 2021-2023 prefigurava un quadro di sintesi degli investimenti
nel digitale nell'ambito della Strategia Italia Digitale 2026, in quel
momento appena pubblicata; l'aggiornamento 2022-2024 del Piano è stato
caratterizzato dalla presenza sempre più pervasiva del Piano Nazionale
di Ripresa e Resilienza (PNRR), che ha rappresentato e rappresenta una
straordinaria opportunità di accelerazione della fase di esecuzione
della trasformazione digitale della PA.

Le problematiche dell'amministrazione pubblica possono trovare nuove
soluzioni grazie alla trasformazione digitale, se questa viene vista
come "riforma" dell'azione amministrativa e quindi come un nuovo tipo di
"capacità istituzionale" che ogni ente pubblico deve strutturare nel
proprio funzionamento interno ("*riorganizzazione strutturale e
gestionale*" ex art.15 CAD) ed esterno (facendo sistema con gli altri
enti pubblici e anche con le imprese, i professionisti, le
università/centri di ricerca, il terzo settore, ecc.).

Il Piano triennale 2024-26 presenta alcuni cambiamenti nella sua
struttura, rispetto alle edizioni precedenti; inoltre, alcuni contenuti
stati approfonditi per sostenere in modo efficace le pubbliche
amministrazioni nel processo di implementazione e gestione dei servizi
digitali. L'introduzione delle tecnologie non porta a cambiamenti se non
si ripensa l'organizzazione dei procedimenti e l'attività
amministrativa, con una revisione dei processi delle amministrazioni
secondo il principio *once only*.

Il nuovo Piano triennale si inserisce in un contesto di riferimento più
ampio definito dal programma strategico "Decennio Digitale 2030",
istituito dalla Decisione (UE) 2022/2481 del Parlamento Europeo e del
Consiglio del 14 dicembre 2022, i cui obiettivi sono articolati in
quattro dimensioni: competenze digitali, servizi pubblici digitali,
digitalizzazione delle imprese e infrastrutture digitali sicure e
sostenibili.

La strategia alla base del Piano triennale 2024-26 nasce quindi dalla
necessità di ripensare alla programmazione della digitalizzazione delle
pubbliche amministrazioni basata su nuove leve strategiche, tenendo
conto di tutti gli attori coinvolti nella trasformazione digitale del
Paese, e degli obiettivi fissati per il 2030 dal percorso tracciato
dalla Commissione europea per il Decennio Digitale.

Gli investimenti del Piano Nazionale di Ripresa e Resilienza e del Piano
nazionale per gli investimenti complementari, oltre a quelli previsti
dalla Programmazione Europea 2021-2027, rappresentano l'occasione per
vincere queste sfide.

.. toctree::
  :maxdepth: 2
  :caption: Indice dei contenuti

  introduzione/finalita-del-piano-triennale.rst
  introduzione/strategia.rst
  introduzione/modello-strategico.rst
  introduzione/principi-guida.rst
  introduzione/percorso-di-elaborazione-del-piano-triennale.rst
  introduzione/articolazione-del-piano-e-guida-alla-lettura.rst
