**CAPITOLO 4. Infrastrutture**
==============================

Lo sviluppo delle infrastrutture digitali è parte integrante della
strategia di modernizzazione del settore pubblico poiché queste
sostengono l’erogazione sia di servizi pubblici a cittadini e imprese
sia di servizi essenziali per il Paese.

Tali infrastrutture devono essere affidabili, sicure, energeticamente
efficienti ed economicamente sostenibili. L’evoluzione tecnologica
espone, tuttavia, i sistemi a nuovi e diversi rischi, anche con riguardo
alla tutela dei dati personali. L’obiettivo di garantire una maggiore
efficienza dei sistemi non può essere disgiunto dall’obiettivo di
garantire contestualmente un elevato livello di sicurezza delle reti e
dei sistemi informativi utilizzati dalla Pubblica amministrazione.

Tuttavia, come già rilevato da AGID attraverso il Censimento del
Patrimonio ICT della PA, molte infrastrutture della PA risultano prive
dei requisiti di sicurezza e di affidabilità necessari e, inoltre, sono
carenti sotto il profilo strutturale e organizzativo. Ciò espone il
Paese a numerosi rischi, tra cui quello di interruzione o
indisponibilità dei servizi e quello di attacchi *cyber* con,
conseguente, accesso illegittimo da parte di terzi a dati (o flussi di
dati) particolarmente sensibili o perdita e alterazione degli stessi
dati.

Lo scenario delineato pone l’esigenza immediata di attuare un percorso
di razionalizzazione delle infrastrutture per garantire la sicurezza dei
servizi oggi erogati tramite infrastrutture classificate come gruppo B,
mediante la migrazione degli stessi versi *data center* più sicuri e
verso infrastrutture e servizi *cloud* qualificati, ovvero conformi a
standard di qualità, sicurezza, performance e scalabilità, portabilità e
interoperabilità. 

Con il presente documento, in linea con quanto previsto nel Piano
Triennale 2020-2022 e in coerenza con quanto stabilito dall’articolo
33-septies del decreto-legge 18 ottobre 2012, n. 179, si ribadisce che:

-  con riferimento alla classificazione dei *data center* di cui alla
   Circolare AGID 1/2019 e ai fini della strategia di razionalizzazione
   dei *data center*, le categorie “infrastrutture candidabili ad essere
   utilizzate da parte dei PSN” e “Gruppo A” sono rinominate “A”;

-  al fine di tutelare l'autonomia tecnologica del Paese, consolidare e
   mettere in sicurezza le infrastrutture digitali delle pubbliche
   amministrazioni di cui all'articolo 2, comma 2, lettere a) e c) del
   decreto legislativo 7 marzo 2005, n. 82, garantendo, al contempo, la
   qualità, la sicurezza, la scalabilità, l’efficienza energetica, la
   sostenibilità economica e la continuità operativa dei sistemi e dei
   servizi digitali, il Dipartimento per la Trasformazione Digitale
   della Presidenza del Consiglio dei ministri promuove lo sviluppo di
   un’infrastruttura ad alta affidabilità localizzata sul territorio
   nazionale, anche detta Polo Strategico Nazionale (PSN), per la
   razionalizzazione e il consolidamento dei Centri per l'elaborazione
   delle informazioni (CED) destinata a tutte le pubbliche
   amministrazioni;

-  le amministrazioni centrali individuate ai sensi dell'articolo 1,
   comma 3, della legge 31 dicembre 2009, n. 196, nel rispetto dei
   principi di efficienza, efficacia ed economicità dell'azione
   amministrativa, migrano i loro Centri per l'elaborazione delle
   informazioni (CED) e i relativi sistemi informatici, privi dei
   requisiti fissati dalla Circolare AGID 1/2019 e, successivamente, dal
   regolamento di cui all’articolo 33-septies, comma 4, del
   decreto-legge 18 ottobre 2012, n. 179 (di seguito regolamento cloud e
   infrastrutture), verso l’infrastruttura del PSN o verso
   l’infrastruttura di cui al comma 4-ter dello stesso articolo
   33-septies o verso altra infrastruttura propria già esistente e in
   possesso dei requisiti fissati dalla Circolare AGID 1/2019 e,
   successivamente, dal regolamento cloud e infrastrutture. Le
   amministrazioni centrali, in alternativa, possono migrare i propri
   servizi verso soluzioni cloud qualificate, nel rispetto di quanto
   previsto dalle Circolari AGID n. 2 e n. 3 del 2018 e,
   successivamente, dal regolamento cloud e infrastrutture;

-  le amministrazioni locali individuate ai sensi dell'articolo 1, comma
   3, della legge 31 dicembre 2009, n. 196, nel rispetto dei principi di
   efficienza, efficacia ed economicità dell’azione amministrativa,
   migrano i loro Centri per l'elaborazione delle informazioni (CED) e i
   relativi sistemi informatici, privi dei requisiti fissati dalla
   Circolare AGID 1/2019 e, successivamente, dal regolamento cloud e
   infrastrutture, verso l'infrastruttura PSN o verso altra
   infrastruttura della PA già esistente in possesso dei requisiti
   fissati dallo stesso regolamento cloud e infrastrutture. Le
   amministrazioni locali, in alternativa, possono migrare i propri
   servizi verso soluzioni cloud qualificate nel rispetto di quanto
   previsto dalle Circolari AGID n. 2 e n. 3 del 2018 e,
   successivamente, dal regolamento cloud e infrastrutture;

-  le amministrazioni non possono investire nella costruzione di nuovi
   data center per ridurre la frammentazione delle risorse e la
   proliferazione incontrollata di infrastrutture con conseguente
   moltiplicazione dei costi. È ammesso il consolidamento dei data
   center nel rispetto di quanto previsto dall'articolo 33-septies del
   DL 179/2012 e dal Regolamento di cui al comma 4 del citato articolo
   33-septies.

Nel delineare il processo di razionalizzazione delle infrastrutture è
necessario considerare che, nel settembre 2021, il Dipartimento per la
Trasformazione Digitale e l’Agenzia per la cybersicurezza nazionale
hanno pubblicato il documento di indirizzo strategico sul *cloud*
intitolato `“Strategia Cloud
Italia” <https://assets.innovazione.gov.it/1634299755-strategiacloudit.pdf>`__\ (
anche in `versione in
inglese <https://assets.innovazione.gov.it/1634299767-strategiaclouden.pdf>`__).
Tale documento, parte integrante del presente Piano triennale e
consultabile anche tramite il sito cloud.italia.it, si sviluppa lungo
tre direttrici fondamentali: i) la creazione del PSN, la cui gestione e
controllo di indirizzo siano autonomi da fornitori extra UE, destinato
ad ospitare sul territorio nazionale principalmente dati e servizi
strategici la cui compromissione può avere un impatto sulla sicurezza
nazionale, in linea con quanto previsto in materia di perimetro di
sicurezza nazionale cibernetica dal DL 21 settembre 2019, n. 105 e dal
DPCM 81/2021; ii) un percorso di qualificazione dei fornitori di *Cloud*
pubblico e dei loro servizi per garantire che le caratteristiche e i
livelli di servizio dichiarati siano in linea con i requisiti necessari
di sicurezza, affidabilità e rispetto delle normative rilevanti e iii)
lo sviluppo di una metodologia di classificazione dei dati e dei servizi
gestiti dalle Pubbliche Amministrazioni, per permettere una migrazione
di questi verso la soluzione *Cloud* più opportuna (PSN o *Cloud*
pubblico qualificato).

Le amministrazioni che devono attuare il processo di migrazione potranno
avvalersi dei seguenti strumenti: 

-  i finanziamenti previsti nel PNRR per un ammontare complessivo di 1,9
   miliardi di euro, nello specifico con i due investimenti che mirano
   all’adozione dell’approccio *Cloud first* da parte della PA, ovvero
   “Investimento 1.1: Infrastrutture digitali” e “Investimento 1.2:
   Abilitazione e facilitazione migrazione al cloud”;

-  il `Manuale di abilitazione al
   Cloud <https://docs.italia.it/italia/manuale-di-abilitazione-al-cloud/manuale-di-abilitazione-al-cloud-docs/it/bozza/index.html>`__
   nell’ambito del Programma nazionale di abilitazione al *cloud*;

-  le Gare strategiche ICT di Consip (es. Accordo Quadro Public Cloud) e
   gli altri strumenti Consip (MEPA e SDAPA). In particolare, l’Accordo
   Quadro *Public Cloud* consentirà alle PA di ridurre, in modo
   significativo, i tempi di approvvigionamento di servizi *public cloud
   IaaS* e *PaaS* e di servizi professionali per le PA che necessitano
   di reperire sul mercato le competenze necessarie per attuare quanto
   previsto nel manuale di abilitazione al *cloud*. È possibile
   consultare lo stato di attivazione di questa e di altre gare
   strategiche ICT attraverso la pagina pubblicata da Consip sul sito
   `Acquisti in Rete
   PA <https://www.acquistinretepa.it/opencms/opencms/>`__.

Per realizzare un’adeguata evoluzione tecnologica e di supportare il
paradigma *cloud*, favorendo altresì la razionalizzazione delle spese
per la connettività delle pubbliche amministrazioni, è necessario anche
aggiornare il modello di connettività. Tale aggiornamento, inoltre,
renderà disponibili alle Pubbliche Amministrazioni servizi di
connettività avanzati, atti a potenziare le prestazioni delle reti delle
PA e a soddisfare la più recente esigenza di garantire lo svolgimento
del lavoro agile in sicurezza.

Le azioni contenute nel presente Capitolo sono coerenti con gli
obiettivi perseguiti nel Piano Nazionale di Ripresa e Resilienza (PNRR)
condiviso dal Governo con la Commissione Europea, nello specifico con i
due investimenti che mirano all’adozione dell’approccio Cloud first da
parte della PA, ovvero “Investimento 1.1: Infrastrutture digitali” e
“Investimento 1.2: Abilitazione e facilitazione migrazione al cloud”.

.. toctree::
  :maxdepth: 3
  :caption: Indice dei contenuti

  capitolo-4.-infrastrutture/contesto-normativo-e-strategico-3.rst
  capitolo-4.-infrastrutture/obiettivi-e-risultati-attesi-3.rst
  capitolo-4.-infrastrutture/cosa-devono-fare-lagid-il-dipartimento-per-la-trasformazione-digitale-e-lagenzia-per-la-cybersicurezza-nazionale.rst
  capitolo-4.-infrastrutture/cosa-devono-fare-le-pa-3.rst
