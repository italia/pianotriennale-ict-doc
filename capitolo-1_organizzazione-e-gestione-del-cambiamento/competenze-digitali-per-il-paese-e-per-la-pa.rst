Competenze digitali per il Paese e per la PA
============================================

Scenario 
---------

Tra i fattori abilitanti dei processi di trasformazione digitale un
ruolo imprescindibile è esercitato dalle competenze digitali, ovvero il
complesso di conoscenze, attitudini e abilità funzionali a orientarsi,
interagire e operare nell'ambiente digitale, sia per la vita che per il
lavoro. La strategia UE ragiona infatti su due dimensioni:

-  La sfera personale, nella quale si inquadrano una serie di
   attività comuni nel quotidiano - comprese le interazioni con i
   servizi pubblici - che richiedono il possesso di competenze digitali
   di base; il Decennio Digitale Europeo ha fissato per il 2030
   l'obiettivo dell'80% della popolazione in possesso di queste
   competenze;

-  La sfera professionale, in cui, oltre alle medesime competenze
   digitali di base (per esempio, per l'accesso a servizi pubblici per
   le imprese) sono richieste, in particolare per alcuni settori, sempre
   più competenze specialistiche nel campo ICT; in questo caso,
   l'obiettivo fissato per il Decennio Digitale Europeo è pari a 20
   milioni di specialisti ICT, rispettando l'equilibrio di genere.

Il tema delle competenze digitali acquista un particolare rilievo nel
contesto della vita pubblica, che vede confrontarsi gli utenti di
servizi pubblici digitali e la Pubblica Amministrazione, erogatrice dei
medesimi servizi. LA PA, in particolare, necessita di competenze
digitali per i propri dipendenti (a tutti i livelli, dirigenziali e non
dirigenziali), e di competenze digitali specifiche del settore
professionale e di intervento (come, ad esempio, nella Sanità e nella
Giustizia), ma soprattutto esprime un fabbisogno crescente di competenze
ICT specialistiche.

Come già indicato nelle precedenti edizioni del Piano triennale per
l'informatica nella PA, l'Italia ha definito una propria "Strategia
nazionale per le competenze digitali" con un Piano operativo di
attuazione, verificato e aggiornato sulla base di un ciclo annuale di
monitoraggio, nell'ambito dell'iniziativa strategica nazionale
"Repubblica Digitale". La maggior parte delle azioni presenti nel Piano
operativo è finanziata e inclusa nel PNRR.

Per quanto riguarda in particolare i cittadini, nel 2023 hanno preso
avvio le attività correlate all'investimento 1.7 del PNRR, "Competenze
digitali di base", che si pone l'obiettivo di ridurre la quota di
cittadini a rischio di esclusione digitale tramite:

-  il potenziamento della Rete dei Centri di facilitazione digitale con
   la messa in esercizio sul territorio di 3.000 Punti Digitale Facile
   entro il 2024 per l'accrescimento delle competenze digitali di base
   di 2 milioni di cittadini al 2026 (sub-investimento 1.7.2);

-  la creazione di una rete di giovani volontari per lo sviluppo e il
   miglioramento delle competenze digitali, su 3 cicli annuali per
   realizzare 700.000 interventi di facilitazione e/o educazione
   digitale sul territorio a fine 2025 nell'ambito del "Servizio Civile
   Digitale (sub-investimento 1.7.1).

Con riferimento alle competenze digitali della Pubblica Amministrazione,
la Strategia nazionale per le competenze digitali prevede il
potenziamento e lo sviluppo delle competenze digitali della forza lavoro
e delle competenze di *e-leadership* di coloro che ricoprono ruoli di
responsabilità di unità organizzative e di progetti, con il
coordinamento del Dipartimento della Funzione Pubblica.

Il fabbisogno di competenze digitali nella Pubblica Amministrazione
riguarda tutta la popolazione dei pubblici dipendenti: tanto dei
dirigenti, chiamati a esercitare la propria funzione pubblica in un
contesto essenzialmente trasformato dalla tecnologia, che del personale
di livello non dirigenziale, Esempi di iniziative in risposta a tale
fabbisogno sono:

-  l'iniziativa "Syllabus per la formazione digitale", che mira a
   consentire a tutti i dipendenti delle amministrazioni aderenti
   l'accesso, attraverso la piattaforma *online* del Dipartimento della
   Funzione Pubblica `Syllabus <http://www.syllabus.gov.it/>`__, a
   percorsi formativi sulle competenze digitali erogati in e-learning e
   personalizzati a partire da una rilevazione *online*, strutturata ed
   omogenea dei fabbisogni individuali di formazione. L'iniziativa
   rimarca la responsabilità collettiva di tutte le PA al perseguimento
   degli obiettivi di *upskilling* e *reskilling* dei dipendenti
   pubblici previsti nell'ambito della Missione 1, Componente 1,
   sub-investimento 2.3.1 del PNRR. La Direttiva introduce, infatti, una
   serie puntuale di *milestone* e *target* per tutte le amministrazioni
   al fine di assicurare, entro il 2025, il completamento della
   formazione sulle competenze digitali messa a disposizione a titolo
   gratuito sulla piattaforma Syllabus, da parte di un numero
   progressivamente crescente di dipendenti pubblici;

-  le proposte formative della Scuola Nazionale dell'Amministrazione,
   che nel 2024 vedranno l'attivazione di corsi sia in modalità
   *e-learning* che *blended* e in presenza, su tematiche quali la
   cybersicurezza e i sistemi in *cloud*, le tecnologie abilitanti per
   l'organizzazione, la digitalizzazione nel PNRR, la progettazione
   della trasformazione digitale e la gestione dell'innovazione, fino al
   ruolo di intelligenza artificiale (IA) e dati nei sistemi decisionali
   di supporto alla PA.;

-  a livello territoriale, nell'ambito dell'accordo stipulato tra ANCI e
   il Dipartimento per la Trasformazione Digitale, è stata costituita
   l'*Academy* ANCI, specificamente dedicata alla formazione di
   funzionari e dirigenti comunali. L'*Academy* realizzerà iniziative
   volte ad accrescere le competenze degli operatori comunali a fornire
   un'informazione costante, attraverso incontri *online* e in presenza,
   mirati sia all'attuazione degli Avvisi emanati dal Dipartimento
   nell'ambito della Misura 1 Componente 1 del PNRR, sia - di più ampio
   respiro - alle priorità legate al processo di digitalizzazione della
   PA (tali iniziative, nel 2023 hanno registrato circa 5.000
   partecipanti).

La Strategia nazionale per le competenze digitali prevede inoltre lo
sviluppo di competenze specialistiche ICT per fronteggiare le sfide
legate alle tecnologie emergenti e al possesso delle competenze chiave
per i lavori del futuro con il coordinamento di Ministero
dell'Università e Ricerca e Ministero dell'Impresa e del *Made in
Italy*.

In particolare, le azioni di formazione e divulgazione hanno l'obiettivo
di ridurre il divario di genere presente in ambito ICT, incentivando la
partecipazione della popolazione femminile ai corsi di laurea e alle
professioni ICT ed eliminando gli stereotipi che alimentano il divario
nelle STEM e in ICT. Le azioni rispondono alla necessità di costituire
strutture di supporto per il genere femminile, non solo per
l'orientamento e la scelta di percorsi di studio, ma anche in termini di
*reskilling* e *upskilling*, oltre che di supporto nel progresso di
carriera.

Le azioni inserite nel Piano operativo dedicate all'incremento degli
specialisti ICT sono volte ad incentivare l'accesso alle discipline e
alle professioni scientifico - tecnologiche, con particolare attenzione
ai corsi di laurea ICT e all'impiego di risorse ICT nel settore pubblico
e privato e anche ad alcuni target specifici a rischio di esclusione
sociale ed espulsione dal mercato del lavoro, come nel caso delle azioni
del Fondo per la Repubblica Digitale.

Queste azioni sono in linea con quelle proposte dalle Associazioni di
categoria ICT: i) il potenziamento dei Licei Scientifici e gli ITIS con
indirizzo tecnologico aumentando il numero di classi del 50% rispetto
all'attuale programmazione, ii) l'aumento del numero degli Istituti
Tecnologici Superiori (ITS), iii) il monitoraggio del proseguimento
degli studenti nei percorsi post-diploma e nel mondo del lavoro,
premiando le scuole superiori e i docenti il cui tasso di giovani NEET
(Non in Educazione, Occupazione o Formazione) nei 12 mesi successivi al
diploma sia inferiore a una percentuale prefissata, iv) la creazione di
un fondo per lo sviluppo di programmi formativi in collaborazione con le
aziende, v) l'adattamento rapido dei programmi alle richieste del
mercato vi) la riduzione del gap di competenze tecnologiche da parte dei
docenti.

Il PNRR sostiene le azioni del Piano volte a favorire l'incremento di
specialisti ICT e l'occupazione di queste risorse nei settori
considerati strategici per la crescita del Paese, con particolare
riferimento agli investimenti dedicati al potenziamento delle condizioni
di supporto alla ricerca e all'innovazione (M4C2 Investimento 3).

Lo sviluppo di una rete di formazione digitale per le amministrazioni
locali, al fine di supportare la trasformazione tecnologica e dei
processi, è l'auspicio anche delle Associazioni di impresa ICT. Le micro
e piccole imprese digitali locali, che costituiscono oltre il 90% delle
imprese ICT italiane, possono creare una rete di piccoli fornitori
qualificati che siano punto di riferimento sul territorio. Collaborare
con queste realtà locali offre vantaggi duplici per le pubbliche
amministrazioni: evitare la dipendenza unicamente da grandi aziende e
favorire la presenza locale, contribuendo all'occupazione nelle aree
periferiche.

Per ciò che concerne il ruolo degli specialisti ICT all'interno delle PA
occorre quindi promuovere strumenti per la definizione della "famiglia
professionale" degli specialisti ICT nella PA, e per il loro corretto
inquadramento all'interno del CCNL e per strutturare dei chiari percorsi
di carriera, anche perché oggi, per queste figure professionali, le PA
non sono concorrenziali rispetto al mercato.

Inoltre, nell'ambito del PNRR, e in particolare dell'investimento 2.3
M1C1, è prevista l'attivazione di almeno 20 "comunità di competenze"
(*community of Practice*), trasversali alle amministrazioni, tra le
quali si annoverano anche quelle dedicate alla *digital transformation*:
l'intervento, a titolarità della Scuola Nazionale dell'Amministrazione,
è destinato a sviluppare e contaminare *best practice* all'interno della
PA.

Contesto normativo e strategico
-------------------------------

Riferimenti normativi europei:

-  `Raccomandazione del Consiglio del 22 maggio 2018 relativa alle
   competenze chiave per l'apprendimento permanente (GU 2018/C
   189/01) <https://eur-lex.europa.eu/legal-content/IT/TXT/PDF/?uri=CELEX:32018H0604(01)>`__

-  `Comunicazione della Commissione al Parlamento europeo, al Consiglio,
   al Comitato economico e sociale europeo e al Comitato delle regioni
   COM (2020) 67 final del 19 febbraio 2020 - Plasmare il futuro
   digitale
   dell'Europa <https://ec.europa.eu/transparency/regdoc/rep/1/2020/IT/COM-2020-67-F1-IT-MAIN-PART-1.PDF%22%20HYPERLINK%20%22https://eur-lex.europa.eu/legal-content/IT/TXT/HTML/?uri=CELEX:52020DC0067>`__

-  `Decisione (EU) 2022/2481 del Parlamento Europeo e del Consiglio del
   14 dicembre 2022 che istituisce il programma strategico per il
   Decennio Digitale
   2030 <https://eur-lex.europa.eu/legal-content/IT/TXT/HTML/?uri=CELEX:32022D2481>`__

-  `Decisione del Parlamento Europeo e del Consiglio relativa a un Anno
   Europeo delle Competenze 2023 COM (2022) 526 final
   2022/0326 <https://ec.europa.eu/social/BlobServlet?docId=26148&langId=en>`__

Obiettivo 1.2 - Diffusione competenze digitali nel Paese e nella PA 
--------------------------------------------------------------------

RA1.2.1 - Diffusione competenze digitali di base per cittadini e imprese 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 48% popolazione 16-74 anni con competenze digitali
   almeno di base (rilevazione Istat-Eurostat 2023)

-  **Target 2025** - 2 milioni di cittadini che hanno fruito dei servizi
   di facilitazione e formativi dei progetti PNRR "Competenze digitali
   di base" misura 1.7

-  **Target 2026** - 57% popolazione 16-74 anni con competenze digitali
   almeno di base (rilevazione Istat-Eurostat 2025)

RA1.2.2 - Diffusione competenze digitali di base nella PA 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - Partecipazione di almeno 136.000 dipendenti
   pubblici a iniziative di miglioramento del livello di competenze e di
   riqualificazione in ambito digitale

-  **Target 2025** - Partecipazione di ulteriori 107.200 dipendenti
   pubblici a iniziative di miglioramento del livello di competenze e di
   riqualificazione in ambito digitale

-  **Target 2026** - Partecipazione di ulteriori 136.800 dipendenti
   pubblici a iniziative di miglioramento del livello di competenze e di
   riqualificazione in ambito digitale

RA1.2.3 - Diffusione delle competenze specialistiche ICT 
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 4% quota di specialisti ICT sul totale occupati
   (rilevazione 2023 Istat-Eurostat)

-  **Target 2025** - 100.000 persone formate su competenze ICT
   (risultato complessivo iniziativa Fondo Repubblica Digitale - Fondo
   complementare PNRR)

-  **Target 2026** - 5% quota di specialisti ICT sul totale occupati
   (rilevazione 2025 Istat-Eurostat)

Linee di azione Istituzionali
~~~~~~~~~~~~~~~~~~~~~~~~~~~~~

RA1.2.1
^^^^^^^

-  **Gennaio 2024** - Pubblicazione dell'Avviso PNRR per la terza
   annualità del Servizio Civile Digitale - (Dipartimento per la
   Trasformazione Digitale) - CAP1.12

-  **Ottobre 2024** - Terzo aggiornamento del Piano operativo della
   Strategia nazionale per le competenze digitali, sulla base del
   rapporto di monitoraggio sull'attuazione e dei dati rilevati sul
   2023-2024, a cura del Comitato tecnico guida di Repubblica Digitale -
   (Dipartimento per la Trasformazione Digitale) - CAP1.13

-  **Dicembre 2024** - Avvio dei 3000 punti di facilitazione digitale
   (Punti Digitale Facile) previsti dal progetto di potenziamento e
   sviluppo della rete dei servizi di facilitazione digitale, incluso
   nel PNRR - (Dipartimento per la Trasformazione Digitale) - CAP1.14

-  **Dicembre 2025** - Raggiungimento della quota di 700mila servizi di
   facilitazione ed educazione digitale erogati attraverso le tre
   annualità PNRR del progetto Servizio Civile Digitale - (Dipartimento
   per la Trasformazione Digitale) - CAP1.15

RA1.2.2
^^^^^^^

-  **Gennaio 2024** - Ampliamento del catalogo formativo nell'ambito
   dell'iniziativa "Syllabus per la formazione digitale" su tematiche
   specifiche connesse alla transizione digitale - (Dipartimento della
   Funzione Pubblica) - CAP1.16

-  **Giugno 2024** - Attivazione del 100% dei corsi SNA inclusi nella
   programmazione didattica dell'area Innovazione e Trasformazione
   Digitale della PA - (Scuola Nazionale dell'Amministrazione) - CAP1.17

-  **Dicembre 2024** - Erogazione di almeno 10 *webinar* su Intelligenza
   Artificiale per cittadini, imprese e PA - (AGID) - CAP1.18

RA1.2.3
^^^^^^^

-  **Febbraio 2024** - Pubblicazione di un *position paper* della
   Coalizione Nazionale Repubblica Digitale sul quadro di interventi per
   l'incremento delle competenze specialistiche ICT - (Dipartimento per
   la Trasformazione Digitale) - CAP1.19

Nell'ambito delle attività di supporto alla diffusione delle competenze
specialistiche ICT, sono inoltre previste le seguenti azioni per gli
anni accademici, a partire dall'anno accademico 2023/2024:

-  finanziamento di borse di dottorato in programmi dedicati alla
   transizione digitale (Ministero dell'Università e della Ricerca).

-  finanziamento di borse di studio per dottorato di ricerca e
   innovativi per la Pubblica Amministrazione e il patrimonio culturale
   (Ministero dell'Università e della Ricerca).

-  sostegno finanziario alle università per aumentare le iscrizioni ai
   corsi di studio in materie ICT nell'ambito della misura "Piano
   Laureati ICT". (Ministero dell'Università e della Ricerca).

-  creazione di tre *Digital Education Hub* (DEH) per migliorare le
   capacità del sistema di istruzione superiore di offrire formazione
   sul digitale a studenti e lavoratori universitari. (Ministero
   dell'Università e della Ricerca).

Si evidenzia che all'interno dei capitoli successivi di questo Piano
sono definite Linee di azione specifiche per la realizzazione di
un'offerta formativa per dipendenti pubblici su temi specialistici quali
accessibilità, dati, intelligenza artificiale, sicurezza informatica,
ecc.

Linee di azione per le PA 
~~~~~~~~~~~~~~~~~~~~~~~~~~

**Linee di azione vigenti**

-  Le PA, in funzione delle proprie necessità, partecipano alle
   iniziative pilota, alle iniziative di sensibilizzazione e a quelle di
   formazione di base e specialistica per il proprio personale, come
   previsto dal Piano triennale e in linea con il Piano strategico
   nazionale per le competenze digitali - CAP1.PA.07

-  Le PA aderiscono all'iniziativa "Syllabus per la formazione digitale"
   e promuovono la partecipazione alle iniziative formative sulle
   competenze di base da parte dei dipendenti pubblici, concorrendo al
   conseguimento dei target del PNRR in tema di sviluppo del capitale
   umano della PA e in linea con il Piano strategico nazionale per le
   competenze digitali - CAP1.PA.08

-  Le PA, in funzione della propria missione istituzionale, realizzano
   iniziative per lo sviluppo delle competenze digitali dei cittadini
   previste dal PNRR e in linea con il Piano operativo della Strategia
   Nazionale per le Competenze Digitali - CAP1.PA.09
