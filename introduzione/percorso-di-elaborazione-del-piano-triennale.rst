Percorso di elaborazione del Piano triennale
============================================

Il Piano triennale 2024-26 è il risultato di un'attività di scambio e
concertazione tra amministrazioni e soggetti istituzionali che hanno
contribuito anche alla redazione delle precedenti edizioni. Nel mese di
settembre 2023 è stato istituito un Tavolo di concertazione, con
l'obiettivo di costituire una struttura permanente per un'azione
concertata di definizione dei contenuti e delle strategie indicate dal
Piano stesso. Hanno partecipato ai lavori del Tavolo coordinato
dall'Agenzia per l'Italia Digitale: Agenzia per la Cybersicurezza
Nazionale (ACN), Associazione Nazionale Comuni Italiani (ANCI),
Commissione per l'Innovazione Tecnologica e la Digitalizzazione della
Conferenza delle Regioni e delle Province autonome (CITD), Dipartimento
della Funzione Pubblica (DFP), Dipartimento per la Trasformazione
Digitale (DTD), Istituto nazionale Assicurazione Infortuni sul Lavoro
(INAIL), Istituto Nazionale della Previdenza Sociale (INPS), Istituto
Poligrafico e Zecca dello Stato (IPZS), Istituto Nazionale di Statistica
(ISTAT), Ministero dell'Economia e delle Finanze (MEF), pagoPA S.p.A,
Unione Province d'Italia (UPI). Altri *stakeholders* potranno
aggiungersi nel tempo, con contributi su specifici aspetti. Consip, ad
esempio, ha fornito alcuni chiarimenti sul tema delle gare strategiche
ICT.

Il Piano triennale è stato sottoposto anche ad un percorso di confronto
allargato con università, mondo della ricerca e mondo delle imprese e
sono stati accolti e integrati nel Piano i loro suggerimenti, con la
prospettiva di rendere sempre più stretta questa collaborazione.
