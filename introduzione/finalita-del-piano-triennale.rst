Finalità del Piano triennale
============================

Gli scopi del Piano Triennale sono definiti principalmente nelle
seguenti norme:

Decreto legislativo 7 marzo 2005, n. 82 (Codice dell'Amministrazione
Digitale - CAD)

I.   Le pubbliche amministrazioni nell'organizzare autonomamente la
     propria attività utilizzano le tecnologie dell'informazione e della
     comunicazione per la realizzazione degli obiettivi di efficienza,
     efficacia, economicità, imparzialità, trasparenza, semplificazione
     e partecipazione nel rispetto dei principi di uguaglianza e di non
     discriminazione, nonché per l'effettivo riconoscimento dei diritti
     dei cittadini e delle imprese di cui al presente Codice in
     conformità agli obiettivi indicati nel Piano triennale per
     l'informatica nella Pubblica Amministrazione di cui all'articolo
     14-bis, comma 2, lett. b) (..)

II.  Le pubbliche amministrazioni utilizzano, nei rapporti interni, in
     quelli con altre amministrazioni e con i privati, le tecnologie
     dell'informazione e della comunicazione, garantendo
     l'interoperabilità dei sistemi e l'integrazione dei processi di
     servizio fra le diverse amministrazioni nel rispetto delle Linee
     guida.

III. Le pubbliche amministrazioni operano per assicurare l'uniformità e
     la graduale integrazione delle modalità di interazione degli utenti
     con i servizi informatici (..) da esse erogati, qualunque sia il
     canale di erogazione, nel rispetto dell'autonomia e della
     specificità di ciascun erogatore di servizi. (..)

Art. 14-bis Agenzia per l'Italia digitale (AGID)

(..)2. AGID svolge le funzioni di:

a) emanazione di Linee guida contenenti regole, standard e guide
   tecniche, nonché di indirizzo, vigilanza e controllo sull'attuazione
   e sul rispetto delle norme di cui al presente Codice, anche
   attraverso l'adozione di atti amministrativi generali, in materia di
   agenda digitale, digitalizzazione della Pubblica Amministrazione,
   sicurezza informatica, interoperabilità e cooperazione applicativa
   tra sistemi informatici pubblici e quelli dell'Unione europea;

b) programmazione e coordinamento delle attività delle amministrazioni
   per l'uso delle tecnologie dell'informazione e della comunicazione,
   mediante la redazione e la successiva verifica dell'attuazione del
   Piano triennale per l'informatica nella Pubblica Amministrazione
   contenente la fissazione degli obiettivi e l'individuazione dei
   principali interventi di sviluppo e gestione dei sistemi informativi
   delle amministrazioni pubbliche. Il predetto Piano è elaborato
   dall'AGID, anche sulla base dei dati e delle informazioni acquisiti
   dai soggetti di cui all'articolo 2, comma 2, ed è approvato dal
   Presidente del Consiglio dei ministri o dal Ministro delegato entro
   il 30 settembre di ogni anno (…)

Legge 28 dicembre 2015, n. 208 (legge di stabilità 2016)

Art. 1.

-  Comma 512. Al fine di garantire l'ottimizzazione e la
   razionalizzazione degli acquisti di beni e servizi informatici e di
   connettività, fermi restando gli obblighi di acquisizione
   centralizzata previsti per i beni e servizi dalla normativa vigente,
   le amministrazioni pubbliche e le società inserite nel conto
   economico consolidato della pubblica amministrazione, come
   individuate dall'Istituto nazionale di statistica (ISTAT) ai sensi
   dell'articolo 1 della legge 31 dicembre 2009, n. 196, provvedono ai
   propri approvvigionamenti esclusivamente tramite Consip SpA o i
   soggetti aggregatori, ivi comprese le centrali di committenza
   regionali, per i beni e i servizi disponibili presso gli stessi
   soggetti. (..)

-  Comma 513. L'Agenzia per l'Italia digitale (AGID) predispone il Piano
   triennale per l'informatica nella Pubblica Amministrazione che è
   approvato dal Presidente del Consiglio dei Ministri o dal Ministro
   delegato. Il Piano contiene, per ciascuna amministrazione o categoria
   di amministrazioni, l'elenco dei beni e servizi informatici e di
   connettività e dei relativi costi, suddivisi in spese da sostenere
   per innovazione e spese per la gestione corrente, individuando
   altresì i beni e servizi la cui acquisizione riveste particolare
   rilevanza strategica.

-  Comma 514. Ai fini di cui al comma 512, Consip SpA o il soggetto
   aggregatore interessato, sentita l'AGID per l'acquisizione dei beni e
   servizi strategici indicati nel Piano triennale per l'informatica
   nella Pubblica Amministrazione di cui al comma 513, programma gli
   acquisti di beni e servizi informatici e di connettività, in coerenza
   con la domanda aggregata di cui al predetto Piano. (..) Consip SpA e
   gli altri soggetti aggregatori promuovono l'aggregazione della
   domanda funzionale all'utilizzo degli strumenti messi a disposizione
   delle pubbliche amministrazioni su base nazionale, regionale o comune
   a più amministrazioni.
