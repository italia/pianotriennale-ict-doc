Sicurezza informatica
=====================

In un momento storico nel quale la minaccia cibernetica cresce continuamente in
quantità e qualità e i servizi informatici e telematici erogati dalla Pubblica
Amministrazione diventano sempre più cruciali per il funzionamento del sistema
Paese, la sicurezza informatica riveste un ruolo fondamentale in quanto
garantisce non solo la disponibilità, l’integrità e la riservatezza delle
informazioni proprie del Sistema informativo della Pubblica Amministrazione, ma
anche la resilienza della complessa macchina amministrativa. Essa è inoltre
direttamente collegata ai principi di *privacy* previsti dall’ordinamento
giuridico.

Le norme vigenti [1]_ conferiscono ad AGID un mandato importante nell’attuazione
di iniziative tecniche e organizzative volte sia a migliorare la consapevolezza
della Pubblica Amministrazione nei riguardi della minaccia, sia ad aumentarne le
capacità di prevenzione, protezione e risposta agli incidenti. In particolare la
recente edizione 2017 del Piano Nazionale riassume questo ampio mandato
attribuendo ad AGID il compito di “dettare indirizzi, regole tecniche e linee
guida in materia di sicurezza informatica e di omogeneità degli standard, di
assicurare la qualità tecnica e la sicurezza dei sistemi informativi pubblici e
della loro rete di interconnessione e di monitorare i piani ICT delle
amministrazioni pubbliche”. AGID persegue questo mandato sia direttamente sia
mediante il CERT-PA, struttura attiva dal 2013 la quale è stata oggetto, durante
il 2017, di uno specifico rafforzamento in termini sia di personale che di
strumenti tecnici.

.. [1] In particolare: il Quadro Strategico Nazionale per la sicurezza dello
   spazio cibernetico e il relativo Piano Nazionale per la protezione
   cibernetica e la sicurezza informatica del 2013, nonché la Direttiva 1°
   agosto 2015 del Presidente del Consiglio.

Il Piano Triennale, tenendo conto delle indicazioni contenute nel Quadro
Strategico e nel Piano Nazionale, ha individuato la razionalizzazione delle
risorse ICT descritta nel capitolo 3 “Infrastrutture” come uno dei principali
approcci per aumentare il livello di sicurezza complessivo dell’amministrazione
attraverso la riduzione della “superficie” esposta agli attacchi informatici.
Questo è, infatti, uno degli aspetti tecnici maggiormente critici tra quelli
individuati nel Rapporto “*Italian Cyber Security Report 2016*”. Altro
aspetto di fondamentale criticità emerso dal medesimo rapporto è la mancanza
nelle pubbliche amministrazioni della consapevolezza sulla minaccia e l’assenza
di strutture organizzative locali in grado di operare efficacemente un’attività
di preparazione e risposta agli incidenti. Su questo fronte AGID opera mediante
l’azione di *awareness* condotta dal CERT-PA ma anche attraverso la
pubblicazione di documenti di indirizzo e operativi (linee guida, regole
tecniche) finalizzati ad accrescere la consapevolezza e la capacità di difesa
delle Amministrazioni interessate.

Le attività gestite da AGID sono raggruppate nelle seguenti aree:

- *CERT-PA*, in cui ricadono le attività svolte dal CERT-PA (*Computer Emergency
  Readiness/Response Team*, ovvero “squadra per la risposta ad emergenze
  informatiche” a supporto dei sistemi informatici della Pubblica
  Amministrazione) che opera all’interno dell’AGID e che supporta le pubbliche
  amministrazioni nella prevenzione e nella risposta agli incidenti di sicurezza
  informatica del dominio costituito dalle pubbliche amministrazioni;

- regolazione e regolamentazione, in cui ricadono le attività di emanazione di
  normative, regole tecniche, linee guida e documenti di riferimento sugli
  aspetti di sicurezza informatica (ad es. le Misure minime di sicurezza ICT per
  le pubbliche amministrazioni).

Scenario
--------

Presso AGID è operativo dal 2013 il CERT-PA, che offre alle pubbliche
amministrazioni accreditate:

- servizi di analisi e di indirizzo, finalizzati a supportare la definizione dei
  processi di gestione della sicurezza, lo sviluppo di metodologie, il disegno
  di processi e di metriche valutative per il governo della sicurezza
  cibernetica;

- servizi proattivi, aventi come scopo la raccolta e l’elaborazione di dati
  significativi ai fini della sicurezza cibernetica, l’analisi della minaccia,
  l’emissione di bollettini e segnalazioni di sicurezza, l’implementazione e la
  gestione di basi di dati informative;

- servizi reattivi, aventi come scopo la gestione degli allarmi di sicurezza, il
  supporto ai processi di gestione e la risoluzione degli incidenti di sicurezza
  all’interno del dominio delle PA;

- servizi di formazione e comunicazione, per promuovere la cultura della
  sicurezza cibernetica, favorendo il grado di consapevolezza e competenza
  all’interno delle pubbliche amministrazioni, attraverso la condivisione di
  informazioni relative a specifici eventi in corso, nuovi scenari di rischio o
  specifiche tematiche di sicurezza delle informazioni.

In attesa dell’emanazione da parte del Dipartimento della Funzione Pubblica
delle Regole tecniche per la sicurezza ICT delle pubbliche amministrazioni
proposte da AGID, tenuto conto dell’urgenza conseguente all’evoluzione delle
minacce cibernetiche sul panorama internazionale, e in particolare nei riguardi
della Pubblica Amministrazione, AGID ha sviluppato il documento delle `Misure
minime per la sicurezza ICT delle Pubbliche amministrazioni
<http://www.agid.gov.it/sites/default/files/documentazione/misure_minime_di_sicurezza_v.1.0.pdf>`__
che fornisce indicazioni puntuali su come raggiungere livelli di sicurezza
prefissati a partire da quello minimo, obbligatorio per tutti. Tale documento è
stato emesso con Circolare n. 2/2017 del 18 aprile 2017, pubblicata in Gazzetta
Ufficiale (Serie Generale) n. 103 del 5 maggio 2017 ed è divenuto quindi
obbligatorio riferimento normativo per tutte le amministrazioni, che avrebbero
dovuto garantire la propria conformità entro il 31/12/2017.

Nel corso del 2017 AGID, tramite il CERT-PA, ha attivato un progetto per la
sperimentazione delle modalità di scambio automatico di informazioni operative
(indicatori di compromissione) tra strutture di sicurezza mediante protocolli
STIX e TAXII tramite piattaforme per la raccolta, l’archiviazione, la
distribuzione e la condivisione di indicatori di sicurezza informatica e minacce
relative all’analisi degli incidenti di sicurezza informatica. Tale
sperimentazione, che comprende due Gruppi di lavoro dedicati rispettivamente
agli aspetti tecnici e alla definizione di una tassonomia ad hoc, ha lo scopo
di produrre le specifiche tecniche e organizzative che verranno emanate come
standard per la realizzazione di un sistema nazionale di interscambio automatico
di indicatori di compromissione qualificati tra operatori accreditati.

Nel corso del 2017 AGID, tramite il CERT-PA, ha provveduto a sviluppare
ulteriormente il *National Vulnerability Database* gestito mediante la
piattaforma Infosec. Quest’ultima è stata potenziata e arricchita di
funzionalità nonché messa sperimentalmente a disposizione di tutte le
amministrazioni in sola consultazione. Le statistiche di accesso hanno
mostrato come Infosec sia rapidamente diventato una piattaforma tecnica di
riferimento per la comunità nazionale e internazionale di analisti,
evidenziando un numero significativo e sempre crescente di accessi dall’estero
(il monitoraggio sulla gestione della sicurezza informatica nella PA è
disponibile nella sezine `Avanzamento trasformazione digitale
<https://avanzamentodigitale.italia.it/it/progetto/digital-security-cert-pa>`__
del sito AGID).

Obiettivi
---------

- Definire i profili di sicurezza dei componenti ICT della Pubblica
  Amministrazione e, a valle di una specifica analisi del rischio, fornire i
  riferimenti tecnici e normativi che le pubbliche amministrazioni dovranno
  adottare. La mancata attuazione dei profili di sicurezza potrebbe comportare,
  proporzionalmente al tipo di inadempimento, anche la necessità di interrompere
  l’erogazione dei servizi connessi;

- offrire alle pubbliche amministrazioni supporto alla prevenzione e al
  trattamento degli incidenti di sicurezza informatica;

- provvedere a effettuare *assessment* e verifiche di sicurezza onde accertare
  l’applicazione delle regole di sicurezza informatica individuate da parte
  delle pubbliche amministrazioni;

- elaborare e pubblicare un modello organizzativo standard per la realizzazione
  di “CERT di prossimità”, ossia CERT di secondo livello sia “orizzontali”
  (territoriali) che “verticali” (tematici o di settore), il quale costituirà il
  riferimento normativo per la eventuale formazione di tali strutture aventi
  funzione di snodo tra il CERT-PA e le amministrazioni locali;

- elaborare e pubblicare lo standard nazionale per l’interscambio automatizzato
  tra operatori accreditati (CERT, strutture di sicurezza) di informazioni di
  sicurezza e indicatori di compromissione qualificati mediante protocolli STIX
  e TAXII, utilizzando piattaforme per la raccolta, l’archiviazione, la
  distribuzione e la condivisione di indicatori di sicurezza informatica e
  minacce relative all’analisi degli incidenti di sicurezza informatica e
  all’analisi del *malware*, e adottando la tassonomia specificamente definita;

- potenziare ulteriormente il *National Vulnerability Database* e i relativi
  strumenti informativi a supporto, mettendo a disposizione delle
  amministrazioni e dei ricercatori funzionalità più estese per il supporto
  all’analisi e alle ricerche.

Al fine di raggiungere gli obiettivi del Piano, AGID e il CERT-PA provvederanno
a:

- emanare linee guida finalizzate ad accrescere il livello di consapevolezza e
  di protezione della Pubblica Amministrazione;

- emanare standard e norme tecniche di riferimento che le amministrazioni
  dovranno seguire per innalzare il proprio livello di *preparedness* e di
  risposta agli incidenti cibernetici e rafforzare altresì la cooperazione
  globale tra le strutture volte alla protezione dello spazio cibernetico
  nazionale. Tra questi:

   - lo standard tecnico per l’interscambio automatico tra operatori accreditati
     di indicatori di compromissione qualificati, utilizzando i protocolli STIX
     e TAXII, e le tassonomie sviluppate *ad hoc*;

   - il modello organizzativo standard per la realizzazione dei “CERT di
     prossimità” (territoriali o tematici) da parte delle pubbliche
     amministrazioni interessate.

- monitorare il livello di applicazione delle Misure minime di sicurezza ICT da
  parte delle pubbliche amministrazioni, continuando a fornire alle
  amministrazioni supporto interpretativo e guida all’applicazione, e valutando
  l’opportunità di provvedere ad un loro eventuale aggiornamento in funzione
  delle evoluzioni del settore;

- incrementare ulteriormente la capacità operativa del CERT-PA, in termini sia
  di personale che di infrastrutture tecniche e risorse elaborative, anche in
  vista degli adempimenti che si renderanno necessari a seguito del recepimento
  da parte dell’Italia della Direttiva NIS [2]_;

  .. [2] A livello europeo, è opportuno citare la proposta di regolamento
   “*Cybersecurity Act*” riguardante ENISA, l’Agenzia di Cibersicurezza UE, e la
   creazione di un quadro europeo di certificazione per i prodotti di sicurezza
   ICT (COM (2017) 477), ancora in fase di negoziato.

- sviluppare ulteriormente la *Cyber Security Knowledge Base* nella quale sono
  raccolte le informazioni sugli eventi di sicurezza occorsi nel tempo
  all’interno delle PA;

- sviluppare ulteriormente il *National Vulnerability Database* (NVD), catalogo
  delle vulnerabilità informatiche che integra i cataloghi disponibili a livello
  internazionale (ad es. MITRE) con le vulnerabilità riscontrate sui sistemi
  sviluppati in ambito nazionale;

- continuare a rendere prontamente disponibili strumenti e informazioni utili
  per prevenire e rispondere ad eventuali attacchi informatici;

- continuare a fornire supporto alle amministrazioni nella predisposizione di
  risposte agli incidenti;

- continuare a fornire supporto alle amministrazioni e approfondire la funzione
  di monitoraggio dello spazio cibernetico delle pubbliche amministrazioni anche
  attivando ulteriori collaborazioni con le comunità di riferimento nazionali ed
  internazionali oltre quelle già in corso;

- continuare a fornire supporto alle amministrazioni nella gestione degli
  incidenti e nel successivo ripristino.

Linee di azione
---------------

.. rubric:: **LA55 - CERT-PA - ampliamento capacità operativa**
   :class: ref
   :name: la55

**Tempi**
  In corso

**Attori**
  AGID

**Descrizione**
  CERT-PA, attiva dal 2013, aumenterà progressivamente la sua capacità
  operativa, rafforzando l’infrastruttura ICT di erogazione dei servizi di base
  e potenziando il primo sistema informativo sulle minacce cibernetiche (*Cyber
  Security Knowledge Base*), anche attraverso l’implementazione delle soluzioni
  `Infosharing CERT-PA <https://portal.cert-pa.it/web/guest/login>`__ e
  *National Vulnerability Database* (NVD).

**Risultati**
  Ampliamento della propria *constituency*, gestione della piattaforma di
  *infosharing* in modalità autonoma da parte delle amministrazioni accreditate.
  Costituzione del NVD tramite la piattaforma Infosec.

**Aree di intervento**
  Nel breve periodo, impatto sulle PA.

.. rubric:: **LA56 - CERT-PA - Piattaforma Infosec**
   :class: ref
   :name: la56

**Tempi**
  Giugno 2019

**Attori**
  AGID

**Descrizione**
  CERT-PA ridisegna e rende disponibile la piattaforma Infosec al fine di
  offrire un supporto altamente tecnico per gli analisti di sicurezza. La
  piattaforma sarà punto di riferimento tecnico operativo e informativo per
  tutte le PA.

**Risultati**
  Rilascio della piattaforma (luglio 2019).

**Aree di intervento**
  Nel breve periodo, impatto sulle PA.

.. rubric:: **LA57 - Adeguamento delle PA agli standard Trasmissione automatizzata IoC**
   :class: ref
   :name: la57

**Tempi**
  In corso

**Attori**
  AGID, PA

**Descrizione**
  Definizione degli standard per la trasmissione automatizzata degli indicatori
  di compromissione (IoC), emanazione delle linee guida del modello
  architetturale per la trasmissione automatizzata degli IoC.

  Le PA, al fine di aderire all’architettura per la trasmissione automatizzata
  degli IoC, adottano gli standard emanati e predispongono un piano di
  adeguamento e realizzano i servizi nel rispetto delle Linee guida.

**Risultati**
  Emanazione standard e Linee guida del modello architetturale di gestione della
  trasmissione automatizzata degli IoC (settembre 2019).

  Piano di adeguamento delle amministrazioni (dicembre 2019).

**Aree di intervento**
  Nel breve periodo, impatto sulle PA.

.. rubric:: **LA58 - Realizzazione piattaforma nazionale della PA per la trasmissione automatizzata degli IoC**
   :class: ref
   :name: la58

**Tempi**
  In corso

**Attori**
  AGID, PA

**Descrizione**
  AGID realizza, in via sperimentale, per le pubbliche amministrazioni, una
  piattaforma nazionale di trasmissione automatizzata degli IoC.

**Risultati**
  Al fine di poter utilizzare tale piattaforma, le PA adottano gli standard
  emanati e predispongono le proprie infrastrutture all’utilizzo della
  piattaforma secondo gli standard e le Linee guida emanate da AGID (luglio
  2019).

**Aree di intervento**
  Nel breve periodo, impatto sulle PA.

.. rubric:: **LA59 - Segnalazioni incidenti Informatici al CERT-PA**
   :class: ref
   :name: la59

**Tempi**
  In corso

**Attori**
  PA

**Descrizione**
  Tutte le pubbliche amministrazioni sono tenute a monitorare e segnalare
  prontamente al CERT-PA gli incidenti informatici e ogni situazione di
  potenziale rischio, utilizzando i canali di comunicazione riportati nella
  `sezione dedicata del sito AGID
  <http://www.agid.gov.it/agenda-digitale/infrastrutture-architetture/cert-pa>`__.
  Per tutti i soggetti accreditati su *Infosharing* CERT-PA è disponibile
  un’apposita funzionalità di segnalazione.

**Risultati**
  Attività ricorrente.

**Aree di intervento**
  Nel breve periodo, impatto sulle PA.

.. rubric:: **LA60 - Emanazione Linee Guida di sicurezza cibernetica per le PA**
   :class: ref
   :name: la60

**Tempi**
  In corso

**Attori**
  AGID, PA

**Descrizione**
  A supporto e complemento delle Misure minime di sicurezza ICT, documento di
  natura prescrittiva che indirizza adempimenti tecnici puntuali, AGID emana
  documenti che indirizzano i temi strategici, organizzativi e operativi
  necessari alle PA per innalzare il proprio livello di sensibilità, conoscenza,
  preparazione e capacità di risposta relativamente alla crescente minaccia
  cibernetica.

**Risultati**
  Emanazione delle Linee guida di sicurezza cibernetica per le PA (entro
  dicembre 2019).

**Aree di intervento**
  Nel breve periodo, impatto sulle PA.
