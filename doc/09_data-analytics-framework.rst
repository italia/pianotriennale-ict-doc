.. attention::
   **Questa non è l'ultima versione del Piano Triennale per l’informatica nella
   Pubblica Amministrazione.**

   Per navigare tra le versioni, usa il menu a tendina nella barra in alto
   oppure vai direttamente alla `versione più recente
   <https://docs.italia.it/italia/piano-triennale-ict/pianotriennale-ict-doc/>`__.

Data & Analytics Framework
==========================

Il *Data & Analytics Framework* (DAF) fa parte delle attività atte a
valorizzare il patrimonio informativo pubblico nazionale. Il DAF ha
l'obiettivo di sviluppare e semplificare l'interoperabilità dei dati
pubblici tra PA, standardizzare e promuovere la diffusione degli *open
data*, ottimizzare i processi di analisi dati e generazione di
conoscenza. L’idea è quella di aprire il mondo della Pubblica
amministrazione ai benefici offerti dalle moderne piattaforme per la
gestione e l’analisi dei *big data*, agendo lungo quattro direttrici
principali:

-  amplificare sensibilmente il valore del patrimonio informativo della
   PA mediante l'utilizzo delle tecnologie big data che consentono di
   creare conoscenza per i *decision maker* e ridurre drasticamente i
   tempi di analisi. La scalabilità orizzontale di queste tecnologie
   permette, infatti, di estrarre informazioni dall'incrocio di
   molteplici basi di dati e di processare dati *real-time* consentendo
   di avere più prospettive di analisi su un dato fenomeno, in maniera
   tempestiva;

-  favorire e ottimizzare lo scambio dei dati tra PA minimizzandone i
   costi transattivi per l'accesso e l'utilizzo. Sarà infatti possibile
   superare lo schema delle convenzioni uno a uno che portano a
   molteplici copie degli stessi dati e consentire un accesso
   standardizzato ad un dato sempre aggiornato;

-  incentivare la diffusione degli *open data* e renderne più efficace
   l'utilizzo. Il DAF, infatti, consente di centralizzare e
   redistribuire i dati pubblici attraverso API, garantendo
   standardizzazione di formati e modalità di riutilizzo su dati sempre
   aggiornati;

-  favorire l'analisi esplorativa dei dati da parte di team di *data
   scientist*, sia in seno alle singole PA che a livello centrale, al
   fine di migliorare la conoscenza dei fenomeni sociali. Le tecniche di
   analisi utilizzate consentiranno anche lo sviluppo di applicazioni
   "intelligenti" che sfruttino le regolarità nei dati per offrire
   servizi a cittadini, imprese e Pubbliche amministrazioni;

-  infine, il *framework* consentirà la promozione di iniziative di
   ricerca scientifica su tematiche di interesse specifico per la PA,
   favorendo la collaborazione con università ed enti di ricerca.

Il DAF sarà strutturato in conformità con quanto definito nel CAD e nel
Modello di interoperabilità, nelle Infrastrutture immateriali e in
coerenza con le esigenze relative alle funzioni di monitoraggio del
Piano.

Il DAF si basa su una **Piattaforma big data**, composta da: un *data
lake*, un insieme di *data engine* e strumenti per la comunicazione dei
dati.

Nel *data lake* vengono memorizzati, nel rispetto delle normative in
materia di protezione dei dati personali, dati di potenziale interesse
quali, ad esempio: (i) le basi di dati che le PA generano per svolgere
il proprio mandato istituzionale; (ii) i dati generati dai sistemi
informatici delle Pubbliche amministrazioni come log e dati di utilizzo
che non rientrano nella definizione precedente; (iii) i dati autorizzati
provenienti dal web e dai social network di potenziale interesse della
Pubblica amministrazione.

I *Big Data Engine* sono utili ad armonizzare ed elaborare, sia in
modalità *batch* che *real-time*, i dati grezzi memorizzati nel *data
lake* e a implementare modelli di *machine learning*.

Infine gli strumenti per la comunicazione dei dati sono utili a favorire
la fruizione dei dati elaborati da parte dei soggetti interessati, anche
attraverso API che espongono dati e funzionalità ad applicazioni terze.

La realizzazione e la successiva gestione del DAF è affidata al
**BDT-PA**, ovvero *Big Data Team della PA*, un team composto da *data
scientist*, *big data architect* ed esperti di dominio che provvedono
al disegno e all’evoluzione concettuale della Piattaforma *big data*,
alla costruzione di modelli di interconnessione delle diverse sorgenti
dati, all’analisi dei dati, allo sviluppo di modelli di *machine
learning*, al coordinamento dello sviluppo di *data application* e
all’organizzazione di “competizioni” scientifiche su tematiche di
interesse per la PA .

Scenario attuale
----------------

Ad oggi non esiste nella Pubblica amministrazione un *framework* di
analisi, standardizzazione e interscambio dei dati pubblici che
favorisca, al contempo, la definizione e il monitoraggio di politiche
*data-driven*. Già a partire dal 2013, AgID ha verificato la possibilità
di utilizzare tale tipologia di strumenti nello specifico dominio della
Pubblica amministrazione per mezzo di numerose iniziative sperimentali
condotte in collaborazione con enti di ricerca nazionali e con varie
università italiane, nell’ambito del progetto *Italia.gov.it*, il motore
dell’amministrazione digitale.

Negli ultimi anni, le tecnologie *big data* sono maturate a tal punto da
essere utilizzate non solo negli ambienti di produzione delle maggiori
aziende IT (ad es. Google, Facebook, Twitter, Linked-In), ma anche in
quelli di banche, società di assicurazione, operatori di lotterie e
scommesse, società di trading. Conseguentemente sono emersi nuovi
profili professionali come il *data scientist* e il *big data
architect*, le cui competenze sono da considerarsi necessarie per il
governo e l’uso delle piattaforme di *big data*.

Per quanto riguarda lo scambio di dati tra le PA, lo scenario attuale
vede ancora diffusa la pratica di stipule di convenzioni o di accordi
diretti tra PA per regolare lo scambio di dati necessari per lo
svolgimento di attività istituzionali. Tale pratica non risulta
scalabile e pone limiti alla condivisione dell'informazione del settore
pubblico.

Obiettivi strategici
--------------------

-  Valorizzare il patrimonio di informazioni della Pubblica
   amministrazione facilitando l'accesso ai dati da parte delle PA e
   favorendo la costituzione di team agili di analisi sia centrali che
   federati.

-  Puntare su qualità e standardizzazione dei dati. Il DAF, infatti, è
   lo strumento operativo che consente di implementare in maniera
   coordinata gli sforzi descritti nel paragrafo 4.1 “Dati della PA”,
   ponendo attenzione sui processi di generazione, gestione,
   aggiornamento e diffusione dei dati.

-  Agevolare lo sviluppo e la diffusione degli open data e della *API
   economy*, attraverso i quali la società civile può riutilizzare, nel
   rispetto della legge, il patrimonio di informazioni pubbliche e
   creare nuove opportunità di business. A tal fine, il DAF permetterà
   di sviluppare API standardizzate su basi di dati sempre aggiornate,
   per favorire la costruzione di applicazioni e servizi al cittadino.

-  Incentivare le collaborazioni con università ed enti di ricerca. Si
   darà loro accesso a *sandbox* contenenti campioni significativi dei
   dati opportunamente anonimizzati, per dare stimolo alla ricerca e
   creare conoscenza utile per la collettività.

-  Favorire lo scambio di dati tra Pubbliche amministrazioni superando
   le limitazioni dell'attuale pratica di modalità di accesso ai dati
   basata su convenzioni tra singole amministrazioni.

-  Razionalizzare le risorse impegnate nello scambio di dati e in
   iniziative di *analytics*, inclusi *data warehouse* e *business
   intelligence*. Tali iniziative, spesso non coordinate, sono di
   frequente caratterizzate da alti costi di licenze e hardware dedicato
   e hanno un'elevata tendenza a rispondere molteplici volte allo stesso
   bisogno.

-  Offrire strumenti che misurino in maniera puntuale e tempestiva gli
   stati di avanzamento dell’attuazione del Piano e che permettano di
   individuare azioni integrative o correttive sulla base di logiche
   *data-driven*.

Linee di azione
---------------

Il *DAF*, come detto, si basa sullo sviluppo di una Piattaforma *big
data* e sulla costituzione di un team di *data scientist*, *big data
architect* e *data engineer*. Il *Big Data Team* della PA, istituito
all'interno del Team digitale, ha il compito di gestire attivamente la
fase di sviluppo concettuale e implementativo dell'infrastruttura,
insieme a tutte le fasi del ciclo di vita del dato, dall'ingestione
all'analisi e sviluppo di applicazioni. Inoltre, BDT-PA svilupperà
partnership tecnologiche e di progetto tra le PA coinvolte.

Il BDT-PA progetta e definisce le modalità realizzative e di uso della
Piattaforma *big data* della PA attraverso:

-  l’individuazione del modello di governance che preveda un ruolo di
   guida e controllo da parte del Team digitale, in collaborazione con
   AgID e sentito il Garante della privacy;

-  la pianificazione degli eventuali adeguamenti normativi che
   favoriscano la realizzazione del progetto;

-  la definizione delle sorgenti di dati del *data lake* e le relative
   modalità di popolamento. Queste saranno inserite nelle linee guida
   prodotte nell’ambito del Modello di interoperabilità;

-  la definizione dell’architettura logica della piattaforma e
   l'individuazione delle tecnologie implementative;

-  l’identificazione delle esigenze informative utili alla definizione
   di *data driven policy* e alla realizzazione dei relativi strumenti
   analitici;

-  l’uso di *cloud* pubblico e privato per *storage* e *computing*;

-  il coinvolgimento della comunità scientifica per la promozione di
   iniziative atte a favorire la conduzione di attività ricerca su
   tematiche di interesse per la PA;

-  le direttive di utilizzo e consultazione.

Nei prossimi mesi, il BDT-PA rilascerà il Piano di sviluppo del DAF.
Esso prevedrà un *roll-out* incrementale in base agli accordi con le PA
che il Team digitale sta implementando. In particolare sarà prevista una
fase di sperimentazione che interesserà un gruppo di PA centrali e
locali selezionate e avrà l'obiettivo di realizzare modelli di scambio
dati e casi di utilizzo con servizi per le PA, cittadini e imprese.

I dati presenti nel DAF saranno utilizzati anche per sintetizzare
conoscenza utile alle attività di monitoraggio descritte nel capitolo 10
“Gestione del Cambiamento”: a tal riguardo AgID e il Team digitale
predisporranno strumenti che andranno a complementare il kit di
strumenti descritti nella linea di azione “Strumenti per il monitoraggio
dell’attuazione del Piano” del citato capitolo 10.

+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| Oggetto       | Definizione e realizzazione del piano di sviluppo della fase di sperimentazione del *Data & Analytics Framework*                                                                                                                                                                                                                                                       |
+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| Tempi         | Entro dicembre 2017                                                                                                                                                                                                                                                                                                                                                    |
+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| Attori        | AgID, Team digitale                                                                                                                                                                                                                                                                                                                                                    |
+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| Descrizione   | Individuazione del modello di governance del DAF e delle PA che faranno parte della fase di sperimentazione. Definizione dell’architettura della piattaforma e della sua roadmap di evoluzione. Definizione dei casi d'uso per lo sviluppo di servizi per Pubbliche amministrazioni, cittadini e imprese. Questa attività è coordinata con il Garante della privacy.   |
|               |                                                                                                                                                                                                                                                                                                                                                                        |
|               | Realizzazione dell’infrastruttura tecnologica, coerentemente con il piano di sviluppo della fase di sperimentazione del DAF, che implementa tutte le componenti necessarie per il funzionamento della Piattaforma.                                                                                                                                                     |
+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+
| Risultato     | `Piano di sviluppo del DAF <http://daf-piano-di-sviluppo.readthedocs.io>`_  (*data di rilascio: giugno 2017*).                                                                                                                                                                                                                                                         |
|               |                                                                                                                                                                                                                                                                                                                                                                        |
|               | Cluster big data e Test delle componenti e dei casi d'uso (*data di rilascio: dicembre 2017*).                                                                                                                                                                                                                                                                         |
+---------------+------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------+

+---------------+----------------------------------------------------------------------------------------------------------------------------------------------------------------------------------------------------------------------------------+
| Oggetto       | Ingestione dei dati nel DAF - Fase sperimentale                                                                                                                                                                                  |
+---------------+----------------------------------------------------------------------------------------------------------------------------------------------------------------------------------------------------------------------------------+
| Tempi         | Da giugno 2017 a dicembre 2017                                                                                                                                                                                                   |
+---------------+----------------------------------------------------------------------------------------------------------------------------------------------------------------------------------------------------------------------------------+
| Attori        | PA, AgID, Team digitale                                                                                                                                                                                                          |
+---------------+----------------------------------------------------------------------------------------------------------------------------------------------------------------------------------------------------------------------------------+
| Descrizione   | Definizione delle basi di dati da inserire nel progetto in fase sperimentale e messa in esercizio delle procedure di estrazione e ingestione. Definizione dei rapporti tra il gestore del DAF e le PA aderenti all'iniziativa.   |
+---------------+----------------------------------------------------------------------------------------------------------------------------------------------------------------------------------------------------------------------------------+
| Risultato     | Regolazione dei rapporti con le PA.                                                                                                                                                                                              |
|               | Definizione standard operativi nel rispetto delle norme sulla privacy.                                                                                                                                                           |
|               | Definizione delle procedure di ingestione dei dati nella piattaforma.                                                                                                                                                            |
|               | Alimentazione del DAF (*data di rilascio: dicembre 2017*).                                                                                                                                                                       |
+---------------+----------------------------------------------------------------------------------------------------------------------------------------------------------------------------------------------------------------------------------+


+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+
| Oggetto       | Messa in Produzione del DAF                                                                                                                                                                                                                                         |
+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+
| Tempi         | Da gennaio 2018                                                                                                                                                                                                                                                     |
+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+
| Attori        | Team digitale, AgID, PA                                                                                                                                                                                                                                             |
+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+
| Descrizione   | Il Team digitale e AgID predisporranno le procedure atte al subentro del futuro *owner* del DAF che gestirà l'operatività e l'evoluzione del progetto.                                                                                                              |
|               |                                                                                                                                                                                                                                                                     |
|               | L'*owner* del DAF curerà le interazioni con le PA per definire piani di inclusione delle relative basi di dati e casi d'uso. Le PA di volta in volta coinvolte definiranno le modalità di ingestione dei dati e utilizzo del DAF consone alle proprie attività.     |
+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+
| Risultato     | Piano di subentro.                                                                                                                                                                                                                                                  |
|               | Operatività corrente (*data di rilascio: da definire*).                                                                                                                                                                                                             |
+---------------+---------------------------------------------------------------------------------------------------------------------------------------------------------------------------------------------------------------------------------------------------------------------+


+---------------+----------------------------------------------------------------------------------------------------------------------------------------------------------------------------------------------------------------------------------+
| Oggetto       | Realizzazione strumenti di supporto al monitoraggio del Piano                                                                                                                                                                    |
+---------------+----------------------------------------------------------------------------------------------------------------------------------------------------------------------------------------------------------------------------------+
| Tempi         | Da aprile 2017                                                                                                                                                                                                                   |
+---------------+----------------------------------------------------------------------------------------------------------------------------------------------------------------------------------------------------------------------------------+
| Attori        | AgID e Team digitale                                                                                                                                                                                                             |
+---------------+----------------------------------------------------------------------------------------------------------------------------------------------------------------------------------------------------------------------------------+
| Descrizione   | Il Team digitale e AgID realizzano strumenti che, sulla base delle informazioni contenute nel DAF, forniscono informazioni utili alle attività di monitoraggio del Piano descritte nel capitolo 10 “Gestione del Cambiamento”.   |
+---------------+----------------------------------------------------------------------------------------------------------------------------------------------------------------------------------------------------------------------------------+
| Risultato     | Strumenti di supporto al monitoraggio del Piano *(da gennaio 2018)*                                                                                                                                                              |
+---------------+----------------------------------------------------------------------------------------------------------------------------------------------------------------------------------------------------------------------------------+
