Gestione del cambiamento
========================

La *Gestione del cambiamento* definisce un modello di governance per
l’attuazione del Piano e per il raggiungimento degli obiettivi. Più
precisamente, saranno condotte attività atte a garantire:

-  la *gestione del Piano*, mediante azioni di pianificazione, di
   monitoraggio e di coordinamento delle attività;

-  il *supporto all’attuazione del Piano*, con iniziative volte a
   rispondere alle domande sul Piano medesimo, a facilitare,
   sensibilizzare e formare le Pubbliche amministrazioni impegnate nel
   processo di trasformazione digitale.

La necessità di un modello di governance nasce dall’esigenza di dover
coordinare una pluralità di soggetti che, seppur diversi nel ruolo,
nella funzione e nell’organizzazione, sono chiamati a partecipare alla
realizzazione di progetti nazionali che richiedono una coerenza delle
soluzioni da adottare nel rispetto dei tempi e delle regole stabilite.

Scenario attuale
----------------

La norma attribuisce ad AgID il ruolo di coordinatore delle attività di
progettazione e monitoraggio dell'evoluzione strategica del sistema
informativo della Pubblica amministrazione. Tale ruolo è stato
rafforzato dall’art.14 del CAD che regola i rapporti tra Stato, Regioni
e autonomie [85]_.

Nel medesimo contesto riveste un ruolo centrale anche la previsione di
cui all’articolo 17 dello stesso CAD, secondo il quale ogni
amministrazione, proprio per garantire l’attuazione delle linee
strategiche per la riorganizzazione e la digitalizzazione
dell’amministrazione definite dal Governo, “affida a un unico ufficio
dirigenziale generale, fermo restando il numero complessivo di tali
uffici, la transizione alla modalità operativa digitale e i conseguenti
processi di riorganizzazione finalizzati alla realizzazione di
un'amministrazione digitale e aperta, di servizi facilmente utilizzabili
e di qualità, attraverso una maggiore efficienza ed economicità”.

In sede di decreto correttivo al Codice dell’amministrazione digitale si
sta tra l’altro prevedendo che, laddove le dimensioni delle singole
amministrazioni non consentano l’identificazione di un ufficio
all’interno delle stesse, si possa procedere all’adempimento a tale
obbligo in forma consorziata.

Obiettivi strategici
--------------------

-  Definire e realizzare un processo strutturato di governance delle
   azioni necessarie per l'esecuzione del processo di trasformazione
   digitale della PA, inclusa la pianificazione di logiche di
   *switch-off*.

-  Accompagnare le PA selezionate per svolgere il ruolo di aggregatore
   -come meglio precisato di seguito- nella realizzazione delle attività
   organizzative e strumentali.

-  Promuovere l’adempimento da parte delle amministrazioni dell’obbligo
   di identificazione dell’ufficio responsabile della transizione al
   digitale di cui all’articolo 17 del CAD.

-  Monitorare il processo di trasformazione ai fini del coordinamento
   del Piano e della eventuale rendicontazione europea attraverso la
   misurazione dello stato di avanzamento delle attività, anche
   utilizzando gli indicatori previsti nella “Strategia per la crescita
   digitale”.

Linee di azione
---------------

Per il conseguimento degli obiettivi del Piano è necessario definire un
modello che, da un lato, permetta la governance nel rispetto del
fabbisogno delle amministrazioni e, dall’altro, risulti sufficientemente
agile da favorire la conduzione delle attività di trasformazione
digitale nei tempi definiti nella Strategia per la Crescita digitale.

Tale modello deve necessariamente tener conto anche della complessità
organizzativa della PA dove un procedimento amministrativo e/o un
servizio possono essere erogati al cittadino attraverso l’interazione di
più soggetti:

-  amministrazioni di livello nazionale quali, ad esempio, Ministeri,
   Agenzie e Autorità che dettano regole o gestiscono basi di dati
   nazionali;

-  amministrazioni e/o enti di livello intermedio e enti strumentali
   quali, ad esempio, le Regioni, le società in house e altri soggetti
   aggregatori;

-  amministrazioni di *front office*, ossia le PA che erogano i servizi
   al cittadino e alle imprese quali, ad esempio, le province, i comuni,
   i tribunali e le ASL.

La strategia nazionale - elaborata in collaborazione con la Conferenza
delle Regioni e delle Province Autonome - individua le priorità, le
modalità di intervento e le azioni da compiere ed enfatizza la
complementarietà tra il livello nazionale e quello regionale, nonché
l’integrazione tra le stesse iniziative regionali.

La Figura 8, rappresenta graficamente come le soluzioni realizzate da
singole amministrazioni possano contribuire alla realizzazione di
servizi digitali attraverso logiche di collaborazione che ne amplificano
il valore. Ad esempio, le basi di dati di interesse nazionale,
generalmente in carico ad amministrazioni di livello centrale, possono
contribuire alla realizzazione di servizi erogati da altre
amministrazioni anche attraverso il coinvolgimento di enti intermedi e
strumentali (es. ANPR). Con la stessa logica, anche le basi di dati
realizzate da enti di livello intermedio, pur non coinvolgendo
necessariamente gli organismi di livello nazionale, possono contribuire,
in logica cooperativa, alla realizzazione di servizi offerti al
cittadino da altre amministrazioni (es. Fascicolo sanitario
elettronico).

.. figure:: media/figura8.png
   :width: 100%

   Figura 8 - Esemplificazione dipendenze tra i differenti livelli per assicurare i servizi ai cittadini ed imprese

Per la gestione del Piano, AgID ha costituito:

-  un gruppo di program management che garantisce la gestione del Piano
   e coordina le azioni di raccolta dei dati e delle informazioni dalle
   PA;

-  strutture tecniche che sovrintendono allo sviluppo e alla gestione
   delle singole componenti descritte nel Modello strategico;

-  un gruppo di accompagnamento tecnico per l’implementazione delle
   azioni in capo alle PA (cfr. Allegato 2).

AgID, nel suo ruolo di coordinatore, provvederà a coinvolgere nei
suddetti gruppi, tutte le rappresentanze delle diverse tipologie di
istituzioni pubbliche o di altri soggetti interessati alle specifiche
linee di azione.

Per ciascun progetto di trasformazione digitale realizzato in attuazione
delle linee di azione, sarà inoltre individuato, presso
l’amministrazione *owner* del progetto, un **referente** con il compito
di gestire le fasi della realizzazione delle attività di concerto con
gli stakeholder coinvolti. Il referente può avvalersi del supporto di
AgID per gli aspetti di natura tecnologica e riporta al **Responsabile
per la transizione alla modalità operativa digitale** istituito dal
CAD [86]_. Quest’ultimo rappresenta il principale interlocutore di AgID
per il monitoraggio e il coordinamento delle attività di trasformazione
digitale.

L’individuazione e la nomina del Responsabile per la transizione alla
modalità operativa digitale è un adempimento necessario e improrogabile,
riportato all’attenzione di tutte le PA anche dalla Commissione
Parlamentare d’inchiesta sul livello di digitalizzazione e innovazione
delle Pubbliche amministrazioni, al quale tuttavia ben poche
amministrazioni hanno finora dato, parzialmente, attuazione.

Il modello di governance appena descritto provvede al monitoraggio delle
attività relative all’attuazione dei Piani triennali delle Pubbliche
amministrazioni su due macro ambiti:

-  il **monitoraggio degli aspetti tecnici**, finalizzato alla verifica
   della realizzazione delle azioni pianificate, attraverso set di
   indicatori di realizzazione e di risultato, questi ultimi da
   collegare ove possibile agli indicatori DESI;

-  il **monitoraggio degli aspetti economici**, legato alla raccolta
   sistematica dei dati di spesa ICT delle amministrazioni, per
   verificarne l’andamento ai fini della razionalizzazione e reindirizzo
   verso la parte destinata agli investimenti.

Si precisa inoltre, che le azioni del Piano sono state costruite
prendendo come riferimento gli indicatori per il monitoraggio così come
declinati nella Strategia per la crescita digitale, in particolare: i)
KPI di realizzazione, utilizzati per monitorare lo stato di avanzamento
delle azioni in un determinato arco temporale; ii) KPI di risultato,
definiti nell’ambito dell’Accordo di Partenariato 2014-2020 siglato
dall’Italia con la Commissione Europea; iii) KPI di impatto, in grado di
misurare i potenziali effetti economici e sociali delle singole azioni e
della Strategia per la crescita digitale nel suo complesso, tali
indicatori derivano direttamente dal DESI. Conseguentemente, la verifica
del raggiungimento dei relativi “valori obiettivo” sarà parte integrante
dell’attività di monitoraggio descritta in questo paragrafo.

AgID predisporrà un sistema di monitoraggio che, attraverso la raccolta
automatizzata di dati relativi ai singoli progetti, supporterà le
attività del Piano e fornirà evidenza del suo stato di avanzamento.

L’efficacia del Piano è garantita anche dalla capacità di condividerne
gli obiettivi e le modalità di realizzazione e dalla presenza di
professionalità e competenze che operino a tutti i livelli.

Alle attività condotte nell’ambito delle strutture previste dal modello
di governance, si aggiungono le attività di seguito descritte che
provvedono, a livello nazionale ed europeo, a svolgere le azioni più
rilevanti di carattere trasversale di supporto alla realizzazione del
Piano quali:

-  la **comunicazione/sensibilizzazione** sugli obiettivi del Piano nei
   confronti delle Pubbliche amministrazioni e di cittadini e imprese.
   Sono comprese tutte le azioni di sensibilizzazione delle Pubbliche
   amministrazioni, inclusa la definizione di piani di comunicazione a
   livello nazionale sulle singole iniziative strategiche, che possono
   essere affiancate da iniziative locali;

-  il coordinamento, almeno limitatamente alle attività connesse
   all’attuazione del Piano, degli uffici di cui all’articolo 17 del
   CAD;

-  la collaborazione al progetto del Dipartimento della Funzione
   Pubblica - per l’individuazione delle **competenze digitali**
   necessarie alla Pubblica amministrazione per sostenere i processi di
   cambiamento e razionalizzazione indotti dal Piano. Le
   amministrazioni, in questo modo, potranno mettere in atto iniziative
   di formazione per il proprio personale con il supporto di università,
   soggetti pubblici e privati dei sistemi formativo-professionali e
   scuole dell’amministrazione.

Nel 2017:

-  tutte le amministrazioni sono tenute, nell'ambito delle proprie
   responsabilità, ad adeguare le programmazioni per realizzare le
   azioni descritte nel presente Piano e a nominare il responsabile per
   la transizione alla modalità operativa digitale;

-  AgID indicherà le amministrazioni che dovranno redigere singolarmente
   il loro Piano e quelle che, invece, avranno un ruolo di regia
   nell'aggregazione delle amministrazioni [87]_, in prima istanza
   Regioni e Città metropolitane

A partire dal 2018, nel rispetto dell’Art.14-bis del CAD [88]_, l’AgID
provvede all’elaborazione periodica del Piano con le seguenti
tempistiche:

-  entro aprile, AgID raccoglie dalle amministrazioni (per categoria o
   in forma singola secondo quanto definito in precedenza) i dati
   riferiti alla spesa consolidata dell’anno precedente e le previsioni
   di spesa per il triennio in corso (ad esempio per l’anno 2018 le
   amministrazioni forniscono la spesa consolidata per il 2017 e la
   previsione di spesa per il triennio 2018-2020)

-  entro settembre AgID redige Piano per il triennio successivo (ad
   esempio per l’anno 2018 viene predisposto il Piano triennale
   2019-2021);

-  entro dicembre le amministrazioni redigono il proprio Piano (per
   categoria o in forma singola secondo quanto definito in precedenza)
   per il triennio successivo, ad esempio per l’anno 2018 le
   amministrazioni redigono il proprio Piano triennale 2019-2021.

+---------------+--------------------------------------------------------------------------------------------------------------------------------------------------------------------------------------------------------------------------------------------+
| Oggetto       | Sistema di monitoraggio                                                                                                                                                                                                                    |
+---------------+--------------------------------------------------------------------------------------------------------------------------------------------------------------------------------------------------------------------------------------------+
| Tempi         | In corso                                                                                                                                                                                                                                   |
+---------------+--------------------------------------------------------------------------------------------------------------------------------------------------------------------------------------------------------------------------------------------+
| Attori        | PA, AgID, Team Digitale                                                                                                                                                                                                                    |
+---------------+--------------------------------------------------------------------------------------------------------------------------------------------------------------------------------------------------------------------------------------------+
| Descrizione   | AgID fornisce alle PA l’insieme minimo di indicatori da valorizzare per la misurazione dello stato di avanzamento del Piano.                                                                                                               |
|               |                                                                                                                                                                                                                                            |
|               | Le PA, secondo le loro articolazioni organizzative e compresi gli eventuali Enti strumentali, raccolgono i dati per la valorizzazione dei suddetti indicatori e li comunicano ad AgID secondo le modalità che verranno indicate da AgID.   |
|               |                                                                                                                                                                                                                                            |
|               | AgID e Team digitale progettano e realizzano uno strumento che, avvalendosi anche delle esperienze dei sistemi di monitoraggio già in uso delle PA, assicuri:                                                                              |
|               |                                                                                                                                                                                                                                            |
|               | -  la raccolta automatizzata di dati relativi ai singoli progetti (dati descrittivi, economici, di SAL, ecc.);                                                                                                                             |
|               |                                                                                                                                                                                                                                            |
|               | -  l’analisi in forma aggregata e puntuale su scala territoriale e nazionale, e che consenta di condividere il progresso sull’attuazione della strategia digitale.                                                                         |
|               |                                                                                                                                                                                                                                            |
|               | La realizzazione del sistema di monitoraggio si avvarrà anche degli strumenti messi a disposizione dal DAF.                                                                                                                                |
|               |                                                                                                                                                                                                                                            |
|               | Lo strumento sarà reso disponibile alle PA aggregatrici.                                                                                                                                                                                   |
+---------------+--------------------------------------------------------------------------------------------------------------------------------------------------------------------------------------------------------------------------------------------+
| Risultato     | Insieme minimo di Indicatori per la misurazione dello stato di avanzamento del Piano (*data di rilascio: luglio 2017*).                                                                                                                    |
|               | Primo rilascio del sistema di monitoraggio (*data di rilascio: marzo 2018*).                                                                                                                                                               |
+---------------+--------------------------------------------------------------------------------------------------------------------------------------------------------------------------------------------------------------------------------------------+

+---------------+-------------------------------------------------------------------------------------------------------+
| Oggetto       | Comunicazione del Piano triennale                                                                     |
+---------------+-------------------------------------------------------------------------------------------------------+
| Tempi         | In corso                                                                                              |
+---------------+-------------------------------------------------------------------------------------------------------+
| Attori        | AgID, Team digitale.                                                                                  |
+---------------+-------------------------------------------------------------------------------------------------------+
| Descrizione   | Ideazione di iniziative di comunicazione per la diffusione e l’implementazione del Piano triennale.   |
+---------------+-------------------------------------------------------------------------------------------------------+
| Risultato     | Materiali di comunicazione (*data di rilascio: da giugno 2017*).                                      |
+---------------+-------------------------------------------------------------------------------------------------------+

+---------------+------------------------------------------------------------------------------------------------------------------------------------------------------+
| Oggetto       | Identificazione dei principali profili e azioni di promozione per la creazione di competenze digitali nella PA                                       |
+---------------+------------------------------------------------------------------------------------------------------------------------------------------------------+
| Tempi         | Da settembre 2017                                                                                                                                    |
+---------------+------------------------------------------------------------------------------------------------------------------------------------------------------+
| Attori        | Funzione Pubblica, ISTAT, MIUR, AGID e altri organismi tecnici                                                                                       |
+---------------+------------------------------------------------------------------------------------------------------------------------------------------------------+
| Descrizione   | Raccordo tra gli attori per la definizione delle figure professionali identificate dal Piano con la messa a punto di specifici percorsi formativi.   |
+---------------+------------------------------------------------------------------------------------------------------------------------------------------------------+
| Risultato     | Revisione dei profili UNINFO e ISTAT per le nuove figure professionali con competenze digitali.                                                      |
|               | Realizzazione di format di corsi, workshop e master.                                                                                                 |
+---------------+------------------------------------------------------------------------------------------------------------------------------------------------------+

.. rubric:: Note

.. [85]
   L’art. 14 del CAD statuisce i rapporti tra Stato, Regioni e autonomie
   in attuazione di quanto disposto nella Costituzione ed assegna ad
   AgID “il coordinamento informatico dell'amministrazione statale,
   regionale e locale, con la finalità di progettare e monitorare
   l'evoluzione strategica del sistema informativo della Pubblica
   amministrazione, favorendo l'adozione di infrastrutture e standard
   che riducano i costi sostenuti dalle amministrazioni e migliorino i
   servizi erogati.” Tale ruolo è rafforzato nel successivo art. 14-bis.
   Accanto alla funzione di programmazione e coordinamento delle
   attività delle amministrazioni mediante la redazione e la successiva
   verifica dell'attuazione del Piano triennale, AgID svolge le funzioni
   di “monitoraggio delle attività svolte dalle amministrazioni in
   relazione alla loro coerenza con il Piano triennale (...) e verifica
   dei risultati conseguiti dalle singole amministrazioni con
   particolare riferimento ai costi e benefici dei sistemi informatici
   secondo le modalità fissate dalla stessa Agenzia”.

.. [86]
   Art. 17 del CAD - Strutture per l'organizzazione, l'innovazione e le
   tecnologie-

   ((1. Le Pubbliche amministrazioni garantiscono l'attuazione delle
   linee strategiche per la riorganizzazione e la digitalizzazione
   dell'amministrazione definite dal Governo in coerenza con le regole
   tecniche di cui all'articolo 71. A tal fine, ciascuno dei predetti
   soggetti affida **a un unico ufficio dirigenziale generale**, fermo
   restando il numero complessivo di tali uffici, **la transizione alla
   modalità operativa digitale** e i conseguenti processi di
   riorganizzazione finalizzati alla realizzazione di un'amministrazione
   digitale e aperta, di servizi facilmente utilizzabili e di qualità,
   attraverso una maggiore efficienza ed economicità. Al suddetto
   ufficio sono inoltre attribuiti i compiti relativi a:)) a)
   coordinamento strategico dello sviluppo dei sistemi informativi, di
   telecomunicazione e fonia, in modo da assicurare anche la coerenza
   con gli standard tecnici e organizzativi comuni; b) indirizzo e
   coordinamento dello sviluppo dei servizi, sia interni che esterni,
   forniti dai sistemi informativi di telecomunicazione e fonia
   dell'amministrazione; c) indirizzo, pianificazione, coordinamento e
   monitoraggio della sicurezza informatica relativamente ai dati, ai
   sistemi e alle infrastrutture anche in relazione al sistema pubblico
   di connettività, nel rispetto delle regole tecniche di cui
   all'articolo 51, comma 1; d) accesso dei soggetti disabili agli
   strumenti informatici e promozione dell'accessibilità anche in
   attuazione di quanto previsto dalla legge 9 gennaio 2004, n. 4; e)
   analisi ((periodica)) della coerenza tra l'organizzazione
   dell'amministrazione e l'utilizzo delle tecnologie dell'informazione
   e della comunicazione, al fine di migliorare la soddisfazione
   dell'utenza e la qualità dei servizi nonché di ridurre i tempi e i
   costi dell'azione amministrativa; f) cooperazione alla revisione
   della riorganizzazione dell'amministrazione ai fini di cui alla
   lettera e); g) indirizzo, coordinamento e monitoraggio della
   pianificazione prevista per lo sviluppo e la gestione dei sistemi
   informativi di telecomunicazione e fonia; h) progettazione e
   coordinamento delle iniziative rilevanti ai fini di una piu' efficace
   erogazione di servizi in rete a cittadini e imprese mediante gli
   strumenti della cooperazione applicativa tra Pubbliche
   amministrazioni, ivi inclusa la predisposizione e l'attuazione di
   accordi di servizio tra amministrazioni per la realizzazione e
   compartecipazione dei sistemi informativi cooperativi;((28)) i)
   promozione delle iniziative attinenti l'attuazione delle direttive
   impartite dal Presidente del Consiglio dei Ministri o dal Ministro
   delegato per l'innovazione e le tecnologie; j) pianificazione e
   coordinamento del processo di diffusione, all'interno
   dell'amministrazione, dei sistemi di posta elettronica, protocollo
   informatico, firma digitale ((o firma elettronica qualificata)) e
   mandato informatico, e delle norme in materia di accessibilità e
   fruibilità.

   ((1-bis. Per lo svolgimento dei compiti di cui al comma 1, le
   Agenzie, le Forze armate, compresa l'Arma dei carabinieri e il Corpo
   delle capitanerie di porto, nonché i Corpi di polizia hanno facoltà
   di individuare propri uffici senza incrementare il numero complessivo
   di quelli già previsti nei rispettivi assetti organizzativi.

   ((1-ter. Il responsabile dell'ufficio di cui al comma 1 é dotato di
   adeguate competenze tecnologiche, di informatica giuridica e
   manageriali e risponde, con riferimento ai compiti relativi alla
   transizione, alla modalità digitale direttamente all'organo di
   vertice politico.))

   ((1-quater. Le Pubbliche amministrazioni, fermo restando il numero
   complessivo degli uffici, individuano, di norma tra i dirigenti di
   ruolo in servizio, **un difensore civico per il digitale** in
   possesso di adeguati requisiti di terzietà, autonomia e imparzialità.
   Al difensore civico per il digitale chiunque puo' inviare
   segnalazioni e reclami relativi ad ogni presunta violazione del
   presente Codice e di ogni altra norma in materia di digitalizzazione
   ed innovazione della Pubblica amministrazione. Se tali segnalazioni
   sono fondate, il difensore civico per il digitale invita l'ufficio
   responsabile della presunta violazione a porvi rimedio
   tempestivamente e comunque nel termine di trenta giorni. Il difensore
   segnala le inadempienze all'ufficio competente per i procedimenti
   disciplinari.

   ((1-quinquies. AgID pubblica sul proprio sito una guida di riepilogo
   dei diritti di cittadinanza digitali previsti dal presente Codice.

   ((1-sexies. Nel rispetto della propria autonomia organizzativa, le
   Pubbliche amministrazioni diverse dalle amministrazioni dello Stato
   individuano l'ufficio per il digitale di cui ai commi 1 e 1-quater
   tra quelli di livello dirigenziale oppure, ove ne siano privi,
   individuano un responsabile per il digitale tra le proprie posizioni
   apicali. In assenza del vertice politico, il responsabile
   dell'ufficio per il digitale di cui al comma 1 risponde direttamente
   a quello amministrativo dell'ente.)) -------------

   AGGIORNAMENTO (28) Il D.Lgs. 26 agosto 2016, n. 179 ha disposto (con
   l'art. 61, comma 2, lettera d)) che l'espressione «cittadini e
   imprese», ovunque ricorra, si intende come «soggetti giuridici».

.. [87]
   Secondo quanto descritto dal comma 513 Art 1 Legge di Stabilità 2016

.. [88]
   [...] Il predetto Piano elaborato dall'AgID, anche sulla base dei
   dati e delle informazioni acquisiti dalle Pubbliche amministrazioni
   di cui all'articolo 1, comma 2, del decreto legislativo n. 165 del
   2001, ed è approvato dal Presidente del Consiglio dei Ministri o dal
   Ministro delegato entro il 30 settembre di ogni anno.
   