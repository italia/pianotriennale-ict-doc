Infrastrutture digitali e *Cloud*
=================================

Scenario
--------

La strategia "*Cloud* Italia", pubblicata a settembre 2021 dal
Dipartimento per la Trasformazione Digitale e dall'Agenzia per la
Cybersicurezza Nazionale nell'ambito del percorso attuativo definito
dall'art.33-septies del Decreto-Legge n.179 del 2012 e gli investimenti
del PNRR legati all'abilitazione *cloud* rappresentano una grande
occasione per supportare la riorganizzazione strutturale e gestionale
delle pubbliche amministrazioni.

Non si tratta di una operazione unicamente tecnologica, le cui
opportunità vanno esplorate a fondo da ogni ente.

La Strategia *Cloud* risponde a tre sfide principali: assicurare
l'autonomia tecnologica del Paese, garantire il controllo sui dati e
aumentare la resilienza dei servizi digitali. In coerenza con gli
obiettivi del PNRR, la strategia traccia un percorso per accompagnare le
PA italiane nella migrazione dei dati e degli applicativi informatici
verso un ambiente *cloud* sicuro.

Con il principio *cloud first*, si vuole guidare e favorire l'adozione
sicura, controllata e completa delle tecnologie *cloud* da parte del
settore pubblico, in linea con i principi di tutela della *privacy* e
con le raccomandazioni delle istituzioni europee e nazionali. In
particolare, le pubbliche amministrazioni, in fase di definizione di un
nuovo progetto, e/o di sviluppo di nuovi servizi, in via prioritaria
devono valutare l'adozione del paradigma *cloud* prima di qualsiasi
altra tecnologia.

Secondo tale principio, quindi, tutte le Amministrazioni sono obbligate
ad effettuare una valutazione in merito all'adozione del *cloud* che
rappresenta l'evoluzione tecnologica più dirompente degli ultimi anni e
che sta trasformando radicalmente tutti i sistemi informativi della
società a livello mondiale. Nel caso di eventuale esito negativo, tale
valutazione dovrà essere motivata.

L'adozione del paradigma *cloud* rappresenta, infatti, la chiave della
trasformazione digitale abilitando una vera e propria rivoluzione del
modo di pensare i processi di erogazione dei servizi della PA verso
cittadini, professionisti ed imprese.

L'attuazione dell'art.33-septies del Decreto-legge n. 179 del 2012, non
rappresenta solo un adempimento legislativo, ma è soprattutto una
occasione perché ogni ente attivi gli opportuni processi di gestione
interna con il fine di modernizzare i propri applicativi e al contempo
migliorare la fruizione dei procedimenti, delle procedure e dei servizi
erogati.

È anche quindi una grande occasione per:

-  ridurre il debito tecnologico accumulato negli anni dalle
   amministrazioni;

-  mitigare il rischio di *lock-in* verso i fornitori di sviluppo e
   manutenzione applicativa;

-  ridurre significativamente i costi di manutenzione di centri
   elaborazione dati (*data center*) obsoleti e delle applicazioni
   *legacy*, valorizzando al contempo le infrastrutture digitali del
   Paese più all'avanguardia che stanno attuando il percorso di
   adeguamento rispetto ai requisiti del Regolamento AGID e relativi
   atti successivi dell'Agenzia per la Cybersicurezza Nazionale;

-  Incrementare la postura di sicurezza delle infrastrutture pubbliche
   per proteggerci dai rischi *cyber*.

In tal modo, le infrastrutture digitali saranno più affidabili e sicure
e la Pubblica Amministrazione potrà rispondere in maniera organizzata
agli attacchi informatici, garantendo continuità e qualità nella
fruizione di dati e servizi.

Nell'ambito dell'attuazione normativa della Strategia *Cloud* Italia e
dell'articolo 33-septies del Decreto-Legge n.179/2021 è stata realizzato
il Polo Strategico Nazionale (PSN), l'infrastruttura promossa dal
Dipartimento per la Trasformazione Digitale che, insieme alle altre
infrastrutture digitali qualificate e sicure, consente di fornire alle
amministrazioni tutte le soluzioni tecnologiche adeguate e gli strumenti
per realizzare il percorso di migrazione.

Il Regolamento attuativo dell'articolo 33-septies del Decreto-Legge
n.179/2021 ha fissato al 28 febbraio 2023 il termine per la trasmissione
dei piani di migrazione da parte delle amministrazioni.

Dopo la presentazione dei Piani di migrazione, le amministrazioni devono
gestire al meglio il trasferimento in *cloud* di dati, servizi e
applicativi. Una fase da condurre e concludere entro il 30 giugno 2026,
avendo cura dei riferimenti tecnici e normativi necessari per completare
una migrazione di successo.

Per realizzare al meglio il proprio piano di migrazione, le
amministrazioni possono far riferimento al sito
`cloud.italia.it <https://cloud.italia.it/>`__ dove sono disponibili
diversi strumenti a supporto, tra cui:

-  il manuale di abilitazione al *cloud*, che da un punto di vista
   tecnico accompagna le PA nel percorso che parte dall'identificazione
   degli applicativi da migrare in cloud fino ad arrivare alla
   valutazione degli indicatori di risultato a migrazione avvenuta;

-  un *framework* di lavoro che descrive il modello organizzativo delle
   unità operative (unità di controllo, unità di esecuzione e centri di
   competenza) che eseguiranno il programma di abilitazione;

-  articoli tecnici di approfondimento relativi ai principali aspetti da
   tenere in considerazione durante una migrazione al *cloud*.

In particolare, mediante l'accesso agli strumenti sopra citati le
amministrazioni possono trovare suggerimenti utili riguardo ai seguenti
temi:

-  come riconoscere e gestire possibili situazioni di *lock-in*;

-  raccomandazioni sugli aspetti legati al *back up* dei dati e al
   *disaster recovery*;

-  consigli sulla scelta della migliore strategia di migrazione dal
   *re-host* al *re-architect* in base alle caratteristiche degli
   applicativi da migrare;

-  come migliorare la migrazione in *cloud* grazie a un approccio
   DevOps;

-  come definire e separare correttamente i ruoli tra Unità di Controllo
   (chi governa il progetto di migrazione) e Unità di esecuzione (chi
   realizza la migrazione);

-  come misurare costi/benefici derivanti dalla migrazione;

-  come stabilire un perimetro di responsabilità condivise tra
   amministrazione utente e fornitore di servizi *cloud*;

-  come sfruttare al massimo le opportunità del cloud grazie alle
   applicazioni *cloud* native, al *re-architect* e al *re-purchase*.

In caso di disponibilità all'interno del `Catalogo dei servizi cloud per
la PA <https://catalogocloud.acn.gov.it/>`__ qualificati da ACN di una
soluzione SaaS che risponda alle esigenze delle amministrazioni, è
opportuno valutare la migrazione verso il SaaS come soluzione
prioritaria (principio SaaS-*first*) rispetto alle altre tipologie
IaaS e PaaS.

Quindi, anche al fine di riqualificare la spesa della PA in sviluppo e
manutenzione applicativa, le amministrazioni possono promuovere anche
iniziative per la realizzazione di applicativi *cloud native* da erogare
come SaaS mediante accordi verso altre amministrazioni anche attraverso
il riuso di codice disponibile sul catalogo Developers Italia, nel
rispetto della normativa applicabile.

Altro aspetto da curare è quello dei costi operativi correnti. Con la
migrazione al *cloud*, ci sono grandi opportunità di risparmio
economico, ma occorre strutturarsi per una corretta gestione dei costi
*cloud,* sia da un punto di vista contrattuale che tecnologico.

Inoltre, con il crescere di servizi digitali forniti ad uno stesso ente
da una molteplicità di fornitori diversi, anche via *cloud*, cresce
notevolmente la complessità della gestione del parco applicativo,
rendendo difficile la concreta integrazione tra i *software* dell'ente,
l'effettiva possibilità di interoperabilità verso altri enti, la
corretta gestione dei dati, ecc. Questo richiede all'Ufficio RTD, in
forma singola o associata, l'evoluzione verso nuove architetture a
"micro-servizi".

Lo stesso concetto di "Sistema Pubblico di Connettività" (SPC), ancora
presente nel CAD all'art.73, dovrà trovare una sua evoluzione basato
sulla nuova logica cloud. Oggi è proprio il *cloud computing*, con la
sua natura decentrata, policentrica e federata, a rendere possibile il
disegno originario del SPC e salvaguardare pienamente l'autonomia degli
enti, la neutralità tecnologica e la concorrenza sulle soluzioni ICT
destinate alle PA.

Accanto agli aspetti di natura organizzativa è necessario porre
attenzione anche ad una serie di elementi di natura più tecnologica.

Lo sviluppo delle infrastrutture digitali, infatti, è parte integrante
della strategia di modernizzazione del settore pubblico: esse devono
essere affidabili, sicure, energeticamente efficienti ed economicamente
sostenibili e garantire l'erogazione di servizi essenziali per il Paese.

L'evoluzione tecnologica espone, tuttavia, i sistemi a nuovi e diversi
rischi, anche con riguardo alla tutela dei dati personali. L'obiettivo
di garantire una maggiore efficienza dei sistemi non può essere
disgiunto dall'obiettivo di garantire contestualmente un elevato livello
di sicurezza delle reti e dei sistemi informativi utilizzati dalla
Pubblica Amministrazione.

Tuttavia, come già rilevato a suo tempo da AGID attraverso il Censimento
del Patrimonio ICT della PA, molte infrastrutture della PA risultano
prive dei requisiti di sicurezza e di affidabilità necessari e, inoltre,
sono carenti sotto il profilo strutturale e organizzativo. Ciò espone il
Paese a numerosi rischi, tra cui quello di interruzione o
indisponibilità dei servizi e quello di attacchi *cyber,* con
conseguente accesso illegittimo da parte di terzi a dati (o flussi di
dati) particolarmente sensibili o perdita e alterazione degli stessi
dati.

Lo scenario delineato pone l'esigenza immediata di attuare un percorso
di razionalizzazione delle infrastrutture per garantire la sicurezza dei
servizi oggi erogati tramite infrastrutture classificate come gruppo B,
mediante la migrazione degli stessi verso infrastrutture conformi a
standard di qualità, sicurezza, performance e scalabilità, portabilità e
interoperabilità.

Con il presente documento, in coerenza con quanto stabilito
dall'articolo 33-septies del decreto-legge 18 ottobre 2012, n. 179, si
ribadisce che:

-  con riferimento alla classificazione dei *data center* di cui alla
   Circolare AGID 1/2019 e ai fini della strategia di razionalizzazione
   dei *data center*, le categorie "infrastrutture candidabili ad essere
   utilizzate da parte dei PSN" e "Gruppo A" sono rinominate "A";

-  al fine di tutelare l'autonomia tecnologica del Paese, consolidare e
   mettere in sicurezza le infrastrutture digitali delle pubbliche
   amministrazioni di cui all'articolo 2, comma 2, lettere a) e c) del
   decreto legislativo 7 marzo 2005, n. 82, garantendo, al contempo, la
   qualità, la sicurezza, la scalabilità, l'efficienza energetica, la
   sostenibilità economica e la continuità operativa dei sistemi e dei
   servizi digitali, il Dipartimento per la Trasformazione Digitale
   della Presidenza del Consiglio dei Ministri promuove lo sviluppo di
   un'infrastruttura ad alta affidabilità localizzata sul territorio
   nazionale, anche detta Polo Strategico Nazionale (PSN), per la
   razionalizzazione e il consolidamento dei Centri per l'elaborazione
   delle informazioni (CED) destinata a tutte le pubbliche
   amministrazioni;

-  le amministrazioni centrali individuate ai sensi dell'articolo 1,
   comma 3, della legge 31 dicembre 2009, n. 196, nel rispetto dei
   principi di efficienza, efficacia ed economicità dell'azione
   amministrativa, migrano i loro Centri per l'elaborazione delle
   informazioni (CED) e i relativi sistemi informatici, privi dei
   requisiti fissati dalla Circolare AGID 1/2019 e, successivamente, dal
   regolamento di cui all'articolo 33-septies, comma 4, del
   decreto-legge 18 ottobre 2012, n. 179 (di seguito Regolamento *cloud*
   e infrastrutture), verso l'infrastruttura del PSN o verso altra
   infrastruttura propria già esistente e in possesso dei requisiti
   fissati dalla Circolare AGID 1/2019 e, successivamente, dal
   Regolamento *cloud* e infrastrutture. Le amministrazioni centrali, in
   alternativa, possono migrare i propri servizi verso soluzioni *cloud*
   qualificate, nel rispetto di quanto previsto dalle Circolari AGID n.
   2 e n. 3 del 2018 e, successivamente, dal Regolamento *cloud* e
   infrastrutture;

-  le amministrazioni locali individuate ai sensi dell'articolo 1, comma
   3, della legge 31 dicembre 2009, n. 196, nel rispetto dei principi di
   efficienza, efficacia ed economicità dell'azione amministrativa,
   migrano i loro Centri per l'elaborazione delle informazioni (CED) e i
   relativi sistemi informatici, privi dei requisiti fissati dalla
   Circolare AGID 1/2019 e, successivamente, dal regolamento cloud e
   infrastrutture, verso l'infrastruttura PSN o verso altra
   infrastruttura della PA già esistente in possesso dei requisiti
   fissati dallo stesso Regolamento *cloud* e infrastrutture. Le
   amministrazioni locali, in alternativa, possono migrare i propri
   servizi verso soluzioni *cloud* qualificate nel rispetto di quanto
   previsto dalle Circolari AGID n. 2 e n. 3 del 2018 e,
   successivamente, dal Regolamento *cloud* e infrastrutture;

-  le amministrazioni non possono investire nella costruzione di nuovi
   *data center* per ridurre la frammentazione delle risorse e la
   proliferazione incontrollata di infrastrutture con conseguente
   moltiplicazione dei costi. È ammesso il consolidamento dei *data
   center* nel rispetto di quanto previsto dall'articolo 33-septies del
   Decreto-legge 179/2012 e dal Regolamento di cui al comma 4 del citato
   articolo 33-septies.

Nel delineare il processo di razionalizzazione delle infrastrutture è
necessario far riferimento anche a quanto previsto dalla "Strategia
*Cloud* Italia". In tal senso il documento prevede:

i) la creazione del PSN, la cui gestione e controllo di indirizzo siano
autonomi da fornitori extra UE, destinato ad ospitare sul territorio
nazionale principalmente dati e servizi strategici la cui compromissione
può avere un impatto sulla sicurezza nazionale, in linea con quanto
previsto in materia di perimetro di sicurezza nazionale cibernetica dal
Decreto-legge 21 settembre 2019, n. 105 e dal DPCM 81/2021;

ii) un percorso di qualificazione dei fornitori di *cloud* pubblico e
dei loro servizi per garantire che le caratteristiche e i livelli di
servizio dichiarati siano in linea con i requisiti necessari di
sicurezza, affidabilità e rispetto delle normative rilevanti e iii) lo
sviluppo di una metodologia di classificazione dei dati e dei servizi
gestiti dalle pubbliche amministrazioni, per permettere una migrazione
di questi verso la soluzione *cloud* più opportuna (PSN o adeguata
tipologia di *cloud* qualificato).

Con riferimento al punto i) creazione del PSN, a dicembre 2022, in
coerenza con la relativa *milestone* PNRR associata, è stata realizzata
e testata l'infrastruttura PSN. Si ricorda che tale infrastruttura eroga
servizi professionali di migrazione verso l'infrastruttura PSN, servizi
di *housing, hosting* e *cloud* nelle tipologie IaaS, PaaS.

Per maggiori informazioni sui servizi offerti da PSN si rimanda alla
`convenzione pubblicata sul sito della Presidenza del Consiglio dei
Ministri <https://presidenza.governo.it/AmministrazioneTrasparente/BandiContratti/AccordiTraAmministrazioni/allegati/Convenzione%20DTD_Polo%20Strategico%20Nazionale.pdf>`__.

Nel 2023 sono stati pubblicati e conclusi tre avvisi per la migrazione
verso il PSN a valere sulla misura 1.1 del PNRR che hanno visto
l'adesione di oltre 300 tra amministrazioni centrali e aziende sanitarie
locali e ospedaliere. Per quanto riguarda le ASL/AO, in particolare, è
stata offerta l'opportunità di decidere la destinazione dei propri
servizi tra PSN, Infrastrutture della PA adeguate e soluzioni *cloud*
qualificate coerentemente con quanto disposto dall'articolo 33-septies
del Decreto-legge 179/2012. 130 Aziende sanitarie hanno scelto di
portare almeno parte dei propri servizi presso il PSN.

Con riferimento ai punti ii) qualificazione e iii) classificazione a
dicembre 2021 sono stati pubblicati il Regolamento *cloud* e
infrastrutture e a gennaio 2022 i relativi atti successivi. A febbraio e
a luglio sono stati pubblicati ulteriori Decreti ACN ed è prevista la
pubblicazione da parte di ACN di un nuovo Regolamento.

Con riferimento alla misura 1.2 del PNRR a marzo 2023 sono stati
raccolti e ammessi a finanziamento più dei 12.464 piani di migrazione
richiesti dal target è stato raggiunto e superato il target italiano
previsto per settembre 2023 con la migrazione di oltre 1.100 enti locali
che hanno migrato i loro servizi verso soluzioni *cloud* qualificate.

Con riferimento al tema del *cloud* federato, si premette che la
definizione tecnica coerentemente con la ISO/IEC 22123-1:2023 è la
seguente: "modello di erogazione di servizi *cloud* forniti da 2 o più
*cloud service provider* che si uniscono mediante un accordo che preveda
un insieme concordato di procedure, processi e regole comuni finalizzato
all'erogazione di servizi *cloud*". Le amministrazioni con
infrastrutture classificate "A" che hanno deciso di investire sui propri
*data center* per valorizzare i propri *asset* ai fini della
razionalizzazione dei centri elaborazione dati, adeguandoli secondo le
modalità e i termini previsti ai requisiti di cui al Regolamento
adottato ai sensi del comma 4 dell'articolo 33-septies del Decreto-legge
179/2012 e agli atti successivi di ACN, hanno la facoltà di valutare la
possibilità di stringere accordi in tal senso per raggiungere maggiori
livelli di affidabilità, sicurezza ed elasticità, purché siano
rispettati i princìpi di efficacia ed efficienza dell'azione
amministrativa e della normativa applicabile. Le amministrazioni che
dovessero stipulare tali accordi realizzerebbero così le infrastrutture
*cloud* federate della PA che si affiancano all'infrastruttura Polo
Strategico Nazionale nel rispetto dell'articolo 33-septies del
decreto-legge 18 ottobre 2012, n. 179.

Per "infrastrutture di prossimità" (o *edge computing*) si intendono i
nodi periferici (*edge nodes*), misurati come numero di nodi di calcolo
con latenze inferiori a 20 millisecondi; si può trattare di un singolo
*server* o di un altro insieme di risorse di calcolo connesse, operati
nell'ambito di un'infrastruttura di *edge computing*, generalmente
situati all'interno di un *edge data center* che opera all'estremità
dell'infrastruttura, e quindi fisicamente più vicini agli utenti
destinatari rispetto a un nodo cloud in un data center centralizzato".

Le amministrazioni che intendono realizzare e/o utilizzare
infrastrutture di prossimità verificano la conformità di queste ai
requisiti del Regolamento di cui al comma 4 dell'articolo 33-septies del
DL 179/2012.

**Punti di attenzione e azioni essenziali per tutti gli enti**

1) L'attuazione dell'art.33-septies Decreto-legge 179/2012, e del
principio *cloud-first*, deve essere tra gli obiettivi prioritari
dell'ente. Occorre curare da subito anche gli aspetti di sostenibilità
economico-finanziaria nel tempo dei servizi attivati, avendo cura di
verificare gli impatti della migrazione sui propri capitoli di bilancio
relativamente sia ai costi correnti (OPEX) sia agli investimenti in
conto capitale (CAPEX).

2) La gestione dei servizi in *cloud* deve essere presidiata dall'ente
in tutto il ciclo di vita degli stessi e quindi è necessaria la
disponibilità di competenze specialistiche all'interno dell'Ufficio RTD,
in forma singola o associata.

Approfondimento tecnologico per gli RTD

1) La piena abilitazione al cloud richiede l'evoluzione del parco
applicativo *software* verso la logica *as a service* delle applicazioni
esistenti, andando oltre il mero *lift-and-shift* dei server,
progettando opportuni interventi di *rearchitect, replatform* o
*repurchase* per poter sfruttare le possibilità offerte oggi dalle
moderne piattaforme computazionali e dagli algoritmi di intelligenza
artificiale. In tal senso, occorre muovere verso architetture a
"micro-servizi" le cui caratteristiche sono, in sintesi, le seguenti:

-  ogni servizio non ha dipendenze esterne da altri servizi e gestisce
   autonomamente i propri dati (*self-contained*)

-  ogni servizio comunica con l'esterno attraverso API/*webservice* e
   senza dipendenza da stati pregressi (*lightweight/stateless*)

-  ogni servizio può essere implementato con differenti linguaggi e
   tecnologie, in modo indipendente dagli altri servizi
   (*implementation-indipendent*)

-  ogni servizio può essere dispiegato in modo automatico e gestito
   indipendentemente dagli altri servizi (*indipendently deployable*)

-  ogni servizio implementa un insieme di funzioni legate a procedimenti
   e attività amministrative, non ha solo scopo tecnologico
   (*business-oriented*):

2) È compito dell'Ufficio RTD curare sia gli aspetti di pianificazione
della migrazione/abilitazione al cloud che l'allineamento dello stesso
con l'implementazione delle relative opportunità di riorganizzazione
dell'ente offerte dall'abilitazione al *cloud* e dalle nuove
architetture a micro-servizi.

3) La gestione del ciclo di vita dei servizi in *cloud*
dell'amministrazione richiede la strutturazione di opportuni presidi
organizzativi e strumenti tecnologici per il *cloud-cost-management*, in
forma singola o associata.

Contesto normativo e strategico
-------------------------------

In materia di infrastrutture esistono una serie di riferimenti sia
normativi che strategici a cui le amministrazioni devono attenersi. Di
seguito un elenco delle principali fonti.

Riferimenti normativi nazionali:

-  `Decreto legislativo 7 marzo 2005, n. 82, "Codice
   dell'amministrazione
   digitale" articoli. 8-bis e 73;
   <https://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=>`__,
   

-  `Decreto-legge 18 ottobre 2012, n. 179, convertito, con
   modificazioni, dalla legge 17 dicembre 2012, n. 221, "Ulteriori
   misure urgenti per la crescita del Paese", articolo
   33-septies;
   <https://www.normattiva.it/uri-res/N2Ls?urn:nir:stato:decreto.legge:2012-10-18;179!vig=2020-03-23>`__

-  `Decreto legislativo 18 maggio 2018, n. 65, "Attuazione della
   direttiva (UE) 2016/1148 del Parlamento europeo e del Consiglio, del
   6 luglio 2016, recante misure per un livello comune elevato di
   sicurezza delle reti e dei sistemi informativi
   nell'Unione" <https://www.normattiva.it/uri-res/N2Ls?urn:nir:stato:decreto.legislativo:2018-05-18;65!vig=>`__

-  `Decreto-legge 21 settembre 2019, n. 105, convertito con
   modificazioni dalla L. 18 novembre 2019, n. 133 "Disposizioni urgenti
   in materia di perimetro di sicurezza nazionale cibernetica e di
   disciplina dei poteri speciali nei settori di rilevanza
   strategica" <https://www.normattiva.it/uri-res/N2Ls?urn:nir:stato:decreto.legge:2019-09-21;105!vig=>`__

-  `Decreto-legge 17 marzo 2020, n. 18, convertito con modificazioni
   dalla Legge 24 aprile 2020, n. 27 "Misure di potenziamento del
   Servizio sanitario nazionale e di sostegno economico per famiglie,
   lavoratori e imprese connesse all'emergenza epidemiologica da
   COVID-19", art.
   75 <https://www.normattiva.it/uri-res/N2Ls?urn:nir:stato:decreto.legge:2020-03-17;18>`__;

-  `Decreto-legge 16 luglio 2020, n. 76, convertito con modificazioni
   dalla Legge 11 settembre 2020, n. 120 "Misure urgenti per la
   semplificazione e l'innovazione digitale", art.
   35 <https://www.normattiva.it/uri-res/N2Ls?urn:nir:stato:decreto.legge:2020-07-16;76>`__;

-  `Decreto-legge 31 maggio 2021, n. 77, convertito con modificazioni
   dalla Legge 29 luglio 2021, n. 108 "Governance del Piano nazionale di
   ripresa e resilienza e prime misure di rafforzamento delle strutture
   amministrative e di accelerazione e snellimento delle
   procedure" <https://www.normattiva.it/uri-res/N2Ls?urn:nir:stato:decreto.legge:2021-05-31;77!vig=2021-06-01>`__;

-  `Decreto-legge 14 giugno 2021, n. 82, convertito con modificazioni
   dalla Legge 4 agosto 2021, n. 109 "Disposizioni urgenti in materia di
   cybersicurezza, definizione dell'architettura nazionale di
   cybersicurezza e istituzione dell'Agenzia per la cybersicurezza
   nazionale" <https://www.normattiva.it/uri-res/N2Ls?urn:nir:stato:decreto.legge:2021-06-14;82>`__

-  `Circolare AGID n. 1/2019 del 14 giugno 2019 - Censimento del patrimonio ICT
   delle Pubbliche Amministrazioni e classificazione delle infrastrutture idonee
   all'uso da parte dei Poli Strategici Nazionali;
   <https://trasparenza.agid.gov.it/archivio19_regolamenti_0_5379.html,>`__,

-  `Strategia italiana per la banda ultra-larga
   (2021) <https://bandaultralarga.italia.it/>`__;

-  `Strategia Cloud Italia
   (2021); <https://assets.innovazione.gov.it/1634299755-strategiacloudit.pdf>`__

-  `Regolamento AGID, di cui all'articolo 33-septies, comma 4, del
   decreto-legge 18 ottobre 2012, n. 179, convertito, con modificazioni,
   dalla legge 17 dicembre 2012, n. 221, recante i livelli minimi di
   sicurezza, capacità elaborativa, risparmio energetico e affidabilità
   delle infrastrutture digitali per la Pubblica Amministrazione e le
   caratteristiche di qualità, sicurezza, performance e scalabilità,
   portabilità dei servizi cloud per la Pubblica Amministrazione, le
   modalità di migrazione nonché le modalità di qualificazione dei
   servizi cloud per la Pubblica Amministrazione
   (2021) <https://trasparenza.agid.gov.it/moduli/downloadFile.php?file=oggetto_allegati/213481843250O__ORegolamento+servizi+cloud.pdf>`__;

-  Determinazioni ACN in attuazione al precedente Regolamento n.
   `306/2022 <https://assets.innovazione.gov.it/1642693979-det_306_cloud_modclass_20220118.pdf>`__
   (con
   `allegato <https://assets.innovazione.gov.it/1642694063-det_306_all1_20220118_modello.pdf>`__)
   su e n.
   `307/2022 <https://assets.innovazione.gov.it/1642694131-det_307_cloud_ulteriorilerqc_20220118.pdf>`__
   (con
   `allegato <https://assets.innovazione.gov.it/1642754054-all1det307acn.pdf>`__)

-  Decreti direttoriali ACN prot. `N. 29 del 2 gennaio
   2023 <http://DecretodirettorialeQualificazioneServiziCloud2genn23DEFsigned>`__,
   `n. 5489 dell'8 febbraio
   2023 <https://www.acn.gov.it/documents/DeterminazioneCloud__20230208_def_signed.pdf>`__
   e n. `20610 del 28 luglio
   2023 <https://www.acn.gov.it/documents/trasparenza/atti-generali/Decreto%2020610_2023.pdf>`__;

-  Piano Nazionale di Ripresa e Resilienza:

   -  `Investimento 1.1: "Infrastrutture
      digitali" <https://italiadomani.gov.it/it/Interventi/investimenti/infrastrutture-digitali.html>`__

   -  `Investimento 1.2: "Abilitazione e facilitazione migrazione al
      cloud" <https://italiadomani.gov.it/it/Interventi/investimenti/abilitazione-e-facilitazione-migrazione-al-cloud.html>`__

Riferimenti europei:

-  `European Commission Cloud
   Strategy, Cloud as an enabler for the European Commission Digital Strategy, 16
   May 2019; <https://commission.europa.eu/system/files/2019-05/ec_cloud_strategy.pdf>`__

-  `Strategia europea sui
   dati Commissione Europea 19.2.2020 COM (2020) 66 final;
   <https://ec.europa.eu/info/sites/info/files/communication-european-strategy-data-19feb2020_en.pdf>`__,
   

-  `Data Governance and data policy at the European Commission, July
   2020; <https://ec.europa.eu/info/publications/data-governance-and-data-policies-european-commission_en>`__

-  `Regulation of the European Parliament and Tof the Council on
   European data governance (Data Governance Act)
   (2020) <https://eur-lex.europa.eu/legal-content/EN/TXT/?uri=CELEX%3A52020PC0767>`__

OB.6.1 - Migliorare la qualità e la sicurezza dei servizi digitali erogati dalle amministrazioni attuando la strategia "Cloud Italia" e migrando verso infrastrutture e servizi *cloud* qualificati (incluso PSN)
-----------------------------------------------------------------------------------------------------------------------------------------------------------------------------------------------------------------

RA6.1.1 - Numero di amministrazioni migrate
~~~~~~~~~~~~~~~~~~~~~~~~~~~~~~~~~~~~~~~~~~~

-  **Target 2024** - 4.083 amministrazioni migrate con infrastrutture e
   servizi *cloud* qualificati/adeguati e almeno 100 amministrazioni
   migrate con almeno un servizio verso il PSN (Target PNRR, M1C1-139 e
   M1C1-17)

-  **Target 2025** - Il 75% delle amministrazioni individuate ai sensi
   dell'art. 1, co.3, legge n.196/2009 completano la realizzazione dei
   piani di migrazione trasmessi a DTD e AGID

-  **Target 2026** - Il 100% delle amministrazioni individuate ai sensi
   dell'art. 1, co.3, legge n.196/2009 completano la realizzazione dei
   piani di migrazione trasmessi a DTD e AGID

Linee di azione istituzionali
~~~~~~~~~~~~~~~~~~~~~~~~~~~~~

RA6.1.1
^^^^^^^

-  **Gennaio 2024** - Adozione del nuovo Regolamento di cui al comma 4
   dell'articolo 33-septies del DL 179/2012 - (ACN) - CAP6.01

-  **Giugno 2024** - Definizione delle modalità e i termini per la
   realizzazione del censimento dei Centri per l'elaborazione delle
   informazioni (CED) della Pubblica Amministrazione di cui al comma
   1-ter dell'articolo 33-septies del DL 179/2012 - (AGID) - CAP6.02

-  **Giugno 2024** - Definizione da parte di AGID e trasmissione a DTD e
   ACN di un piano di azione per l'avvio degli accertamenti di cui
   all'articolo 33-septies comma 4-quinquies del DL 179/2012 - (AGID,
   Dipartimento per la Trasformazione Digitale e ACN) - CAP6.03

-  **Settembre 2024** - Predisposizione del documento riepilogativo dei
   risultati dei progetti di migrazione conclusi dalle amministrazioni
   in attuazione del PNRR - (Dipartimento per la Trasformazione
   Digitale) - CAP6.04

-  **Giugno 2026** - Predisposizione del documento riepilogativo dei
   risultati dei progetti di migrazione conclusi dalle amministrazioni
   in attuazione del PNRR - (Dipartimento per la Trasformazione
   Digitale) - CAP6.05

Linee di azione per le PA
~~~~~~~~~~~~~~~~~~~~~~~~~

RA6.1.1
^^^^^^^

**Linee di azione vigenti**

-  Le PA proprietarie di *data center* di gruppo B richiedono
   l'autorizzazione ad AGID per le spese in materia di *data center*
   nelle modalità stabilite dalla Circolare AGID 1/2019 e prevedono in
   tali contratti, qualora autorizzati, una durata massima coerente con
   i tempi strettamente necessari a completare il percorso di migrazione
   previsti nei propri piani di migrazione - CAP6.PA.01

-  Le PA proprietarie di *data center* classificati da AGID nel gruppo A
   continuano a gestire e manutenere tali *data center* in coerenza con
   quanto previsto dalla Strategia *Cloud* Italia e dal Regolamento
   *cloud* - CAP6.PA.02

-  Le PA avviano il percorso di migrazione verso il *cloud* in coerenza
   con quanto previsto dalla Strategia *Cloud* Italia - CAP6.PA.03

-  Le PA continuano ad applicare il principio *cloud first* e ad
   acquisire servizi *cloud* solo se qualificati - CAP6.PA.04

-  Le PA aggiornano l'elenco e la classificazione dei dati e dei servizi
   digitali in presenza di dati e servizi ulteriori rispetto a quelli
   già oggetto di conferimento e classificazione come indicato nel
   Regolamento e di conseguenza aggiornano, ove necessario, anche il
   piano di migrazione - CAP6.PA.05

**Linee di azione 2024-2026**

-  **Da gennaio 2024** - Le PA, ove richiesto dal Dipartimento per la
   Trasformazione Digitale o da AGID, trasmettono le informazioni
   relative allo stato di avanzamento dell'implementazione dei piani di
   migrazione - CAP6.PA.06

-  **Da gennaio 2024** - Le amministrazioni che intendono realizzare e/o
   utilizzare infrastrutture di prossimità verificano la conformità di
   queste ai requisiti del Regolamento di cui al comma 4 dell'articolo
   33-septies del Decreto-legge 179/2012 e ne danno apposita
   comunicazione ad ACN - CAP6.PA.07

-  **Gennaio 2024** - Le PA con *data center* di tipo "A" che hanno
   avviato gli adeguamenti sui propri data center ai requisiti di cui al
   Regolamento cloud e relativi atti successivi, trasmettono ad ACN la
   dichiarazione di cui al medesimo Regolamento - CAP6.PA.08

-  **Settembre 2024** - 4.083 amministrazioni concludono la migrazione
   in coerenza con il piano di migrazione e, ove richiesto dal
   Dipartimento per la Trasformazione Digitale o da AGID, trasmettono le
   informazioni necessarie per verificare il completamento della
   migrazione - CAP6.PA.09

-  **Giugno 2026** - Le amministrazioni concludono la migrazione in
   coerenza con il piano di migrazione trasmesso ai sensi del
   Regolamento *cloud* e, ove richiesto dal Dipartimento per la
   Trasformazione Digitale o da AGID, trasmettono le informazioni
   necessarie per verificare il completamento della migrazione -
   CAP6.PA.10
