CAPITOLO 1. Servizi
===================

| Il miglioramento della qualità dei servizi pubblici digitali
  costituisce la premessa indispensabile per l’incremento del loro
  utilizzo da parte degli utenti, siano questi cittadini, imprese o
  altre amministrazioni pubbliche.
| In questo processo di trasformazione digitale, è essenziale che i
  servizi abbiano un chiaro valore per l’utente; questo obiettivo
  richiede un approccio multidisciplinare nell'adozione di metodologie e
  tecniche interoperabili per la progettazione di un servizio. La
  qualità finale, così come il costo complessivo del servizio, non può
  infatti prescindere da un un’attenta analisi dei molteplici *layer,*
  tecnologici e organizzativi interni, che strutturano l’intero processo
  della prestazione erogata. Ciò implica anche un’adeguata
  semplificazione dei processi interni alle PA, coordinata dal
  Responsabile della Transizione al Digitale, con il necessario supporto
  di efficienti procedure digitali.

Occorre quindi agire su più livelli e migliorare la capacità delle
Pubbliche Amministrazioni di generare ed erogare servizi di qualità
attraverso:

-  un utilizzo più consistente di soluzioni *Software as a Service* già
   esistenti;

-  il riuso e la condivisione di software e competenze tra le diverse
   amministrazioni;

-  l'adozione di modelli e strumenti validati a disposizione di tutti;

-  il costante monitoraggio da parte delle PA dei propri servizi on
   line. 

A tale scopo il CAD e il presente Piano pongono l’accento sulla
necessità di mettere a fattor comune le soluzioni applicative adottate
dalle diverse amministrazioni al fine di ridurre la frammentazione che
ritarda la maturità dei servizi. Si richiama quindi l’importanza di
fornire servizi completamente digitali, progettati sulla base delle
semplificazioni di processo, abilitate dalle piattaforme di cui al
Capitolo 3, del principio cloud first, sia in termini tecnologici
(architetture a microservizi ecc.), sia in termini di acquisizione dei
servizi di erogazione in forma SaaS ove possibile, da preferirsi alla
conduzione diretta degli applicativi. È cruciale infine il rispetto
degli obblighi del CAD in materia di *open source* al fine di
massimizzare il riuso del software sviluppato per conto della PA
riducendo i casi di applicativi utilizzati da una singola PA e non
condivisi tra più soggetti. 

Gli strumenti per la condivisione di conoscenza e di soluzioni a
disposizione delle amministrazioni sono:

-  le linee guida attuative del CAD (v. paragrafo “Contesto normativo e
   strategico”);

-  `Designers Italia <https://designers.italia.it/>`__;

-  `Developers Italia <https://developers.italia.it/>`__;

-  `Forum Italia <https://forum.italia.it/>`__.

Per incoraggiare tutti gli utenti a privilegiare il canale online
rispetto a quello esclusivamente fisico, rimane necessaria una decisa
accelerazione nella semplificazione dell'esperienza d’uso complessiva e
un miglioramento dell'inclusività dei servizi, in modo che essi siano
utilizzabili da qualsiasi dispositivo, senza alcuna competenza pregressa
da parte dei cittadini, nel pieno rispetto delle norme riguardanti
accessibilità e il Regolamento generale sulla protezione dei dati.

Per il monitoraggio dei propri servizi, le PA possono utilizzare `Web
Analytics Italia <https://webanalytics.italia.it/>`__, una piattaforma
nazionale *open source* che offre rilevazioni statistiche su indicatori
utili al miglioramento continuo dell’esperienza utente.

Anche il *quadro* normativo nazionale ed europeo pone importanti
obiettivi finalizzati a incrementare la centralità dell’utente,
l'integrazione dei principali servizi europei e la loro reperibilità. Ad
esempio il Regolamento europeo sul *Single Digital Gateway* intende
costruire uno sportello unico digitale a livello europeo che consenta a
cittadini e imprese di esercitare più facilmente i propri diritti e fare
impresaall’interno dell’Unione europea. 

Favorire l’applicazione del principio *once only*, anche attraverso
l’accesso ai dati certificati da altre Pubbliche Amministrazioni nei
modi previsti dal Modello di Interoperabilità per la PA indicato nel
capitolo 5, richiedendo a tutti gli utenti i soli dati non conosciuti
dalle Pubbliche Amministrazioni e, per questi, assicurare la validità ed
efficacia probatoria nei modi previsti dalla norma. 

Nel caso il servizio richieda un accesso da parte del cittadino è
necessario che sia consentito attraverso un sistema di autenticazione
previsto dal CAD assicurando l‘accesso almeno tramite SPID. Allo stesso
modo, se è richiesto un pagamento, tale servizio dovrà essere reso
disponibile anche attraverso il sistema di pagamento pagoPA.

.. toctree::
  :maxdepth: 3
  :caption: Indice dei contenuti

  capitolo-1-servizi/contesto-normativo-e-strategico.rst
  capitolo-1-servizi/obiettivi-e-risultati-attesi.rst
  capitolo-1-servizi/cosa-devono-fare-agid-dipartimento-per-la-trasformazione-digitale-e-consip.rst
  capitolo-1-servizi/cosa-devono-fare-le-pa.rst
  capitolo-1-servizi/i-servizi-pubblici-digitali-nella-strategia-per-linnovazione-tecnologica-e-la-digitalizzazione-del-paese-2025.rst